# 宋詞三百首

宴山亭·北行見杏花（趙佶） 

裁翦冰綃，輕疊數重，淡著燕脂勻注。新樣靚妝，艷溢香融，羞殺蕊珠宮女。易得凋零，更多少、無情風雨。愁苦。問院落淒涼，幾番春暮？　　憑寄離恨重重，者雙燕何曾，會人言語？天遙地遠，萬水千山，知他故宮何處？怎不思量？除夢裏、有時曾去。無據。和夢也、新來不做。

木蘭花（錢惟演） 

城上風光鶯語亂。城下煙波春拍岸。綠楊芳草幾時休？淚眼愁腸先已斷。　　情懷漸覺成衰晚。鸞鏡朱顏驚暗換。昔年多病厭芳尊，今日芳尊惟恐淺。

蘇幕遮（范仲淹） 

碧雲天，黃葉地，秋色連波，波上寒煙翠。 山映斜陽天接水，芳草無情，更在斜陽外。

黯鄉魂，追旅思，夜夜除非，好夢留人睡。 明月樓高休獨倚，酒入愁腸，化作相思淚。

御街行（范仲淹） 

紛紛墮葉飄香砌，夜寂靜，寒聲碎。 真珠簾卷玉樓空，天淡銀河垂地。 年年今夜，月華如練，長是人千里。

愁腸已斷無由醉，酒未到，先成淚。 殘燈明滅枕頭欹，諳盡孤眠滋味。 都來此事，眉間心上，無計相迴避。

千秋歲（張先） 

數聲鶗鴃，又報芳菲歇。 惜春更選殘紅折，雨輕風色暴，梅子青時節。 永豐柳，無人盡日花飛雪。

莫把麼弦撥，怨極弦能說。 天不老，情難絕，心似雙絲網，中有千千結。 夜過也，東窗未白孤燈滅。

菩薩蠻（張先） 

哀箏一弄《湘江曲》，聲聲寫盡湘波綠。 纖指十三弦，細將幽恨傳。 當筵秋水慢，玉柱斜飛雁。 彈到斷腸時，春山眉黛低。

醉垂鞭（張先） 

雙蝶繡羅裙，東池宴初相見。 朱粉不深勻，閑花淡淡春。 細看諸處好，人人道柳腰身。 昨日亂山昏，來時衣上雲。

一叢花（張先） 

傷高懷遠幾時窮？無物似情濃。 離愁正引千絲亂，更東陌、飛絮濛濛。 嘶騎漸遙，征塵不斷，何處認郎蹤？

雙鴛池沼水溶溶，南北小橈通。 梯橫畫閣黃昏後，又還是、斜月簾櫳。 沉恨細思，不如桃杏，猶解嫁東風。

天仙子（張先） 

（時為嘉禾小倅，以病眠，不赴府會）

《水調》數聲持酒聽，午醉醒來愁未醒。 送春春去幾時回？臨晚鏡，傷流景，往事後期空記省。

沙上並禽池上暝，雲破月來花弄影。 重重簾幕密遮燈，風不定，人初靜，明日落紅應滿徑。

青門引（張先） 

乍暖還輕冷，風雨晚來方定。 庭軒寂寞近清明，殘花中酒，又是去年病。

樓頭畫角風吹醒，入夜重門靜。 那堪更被明月，隔牆送過鞦韆影。

浣溪沙（晏殊） 

一曲新詞酒一杯，去年天氣舊池臺，夕陽西下幾時回？ 無可奈何花落去，似曾相識燕歸來，小園香徑獨徘徊。

浣溪沙（晏殊） 

一向年光有限身，等閒離別易消魂，酒筵歌席莫辭頻。 滿目山河空念遠，落花風雨更傷春，不如憐取眼前人。

清平樂（晏殊） 

紅箋小字，說盡平生意， 鴻雁在雲魚在水，惆悵此情難寄。

斜陽獨倚西樓，遙山恰對簾鉤。 人面不知何處，綠波依舊東流。

清平樂（晏殊） 

金風細細，葉葉梧桐墜。 綠酒初嘗人易醉，一枕小窗濃睡。

紫薇朱槿花殘，斜陽卻照闌干。 雙燕欲歸時節，銀屏昨夜微寒。

木蘭花（晏殊） 

燕鴻過後鶯歸去，細算浮生千萬緒。 長於春夢幾多時，散似秋雲無覓處。 聞琴解佩神仙侶，挽斷羅衣留不住。 勸君莫作獨醒人，爛醉花間應有數。

木蘭花（晏殊） 

池塘水綠風微暖，記得玉真初見面。 重頭歌韻響琤琮，入破舞腰紅亂旋。 玉鉤闌下香階畔。醉後不知斜日晚。 當時共我賞花人，點檢如今無一半。

木蘭花（晏殊） 

綠楊芳草長亭路，年少拋人容易去。 樓頭殘夢五更鐘，花底離愁三月雨。 無情不似多情苦，一寸還成千萬縷。 天涯地角有窮時，只有相思無盡處。

踏莎行（晏殊） 

祖席離歌，長亭別宴，香塵已隔猶回面。 居人匹馬映林嘶，行人去棹依波轉。 畫閣魂消，高樓目斷，斜陽只送平波遠。 無窮無盡是離愁，天涯地角尋思遍。

踏莎行（晏殊） 

小徑紅稀，芳郊綠遍，高臺樹色陰陰見。 春風不解禁楊花，濛濛亂撲行人面。 翠葉藏鶯，朱簾隔燕，爐香靜逐游絲轉。 一場愁夢酒醒時，斜陽卻照深深院。

蝶戀花（晏殊） 

六曲闌干偎碧樹，楊柳風輕，展盡黃金縷。 誰把鈿箏移玉柱，穿簾海燕雙飛去。 滿眼游絲兼落絮，紅杏開時，一霎清明雨。 濃睡覺來鶯亂語，驚殘好夢無尋處。

鳳簫吟（韓縝） 

鎖離愁連綿無際，來時陌上初燻，繡幃人念遠，暗垂珠露，泣送征輪。 長行長在眼，更重重、遠水孤雲。 但望極樓高，盡日目斷王孫。 消魂，池塘別後，曾行處、綠妒輕裙。 恁時攜素手，亂花飛絮裏，緩步香茵。 朱顏空自改，向年年、芳意長新。 遍綠野，嬉遊醉眼，莫負青春。

木蘭花（宋祁） 

東城漸覺風光好，縠皺波紋迎客棹。 綠楊煙外曉雲輕，紅杏枝頭春意鬧。 浮生長恨歡娛少，肯愛千金輕一笑？ 為君持酒勸斜陽，且向花間留晚照。

採桑子（歐陽修） 

群芳過後西湖好，狼籍殘紅，飛絮濛濛，垂柳闌干盡日風。 笙歌散盡遊人去，始覺春空，垂下簾櫳，雙燕歸來細雨中。

訴衷情（歐陽修） 

清晨簾幕卷輕霜，呵手試梅妝。 都緣自有離恨，故畫作遠山長。 思往事，惜流芳，易成傷。 擬歌先斂，欲笑還顰，最斷人腸。

踏莎行（歐陽修） 

候館梅殘，溪橋柳細，草薰風暖搖征轡。 離愁漸遠漸無窮，迢迢不斷如春水。 寸寸柔腸，盈盈粉淚，樓高莫近危闌倚。 平蕪盡處是春山，行人更在春山外。

蝶戀花（歐陽修） 

庭院深深深幾許？ 楊柳堆煙，簾幕無重數。 玉勒雕鞍遊冶處，樓高不見章臺路。 雨橫風狂三月暮，門掩黃昏，無計留春住。 淚眼問花花不語，亂紅飛過鞦韆去。

蝶戀花（歐陽修） 

誰道閒情拋棄久？ 每到春來，惆悵還依舊。 日日花前常病酒，不辭鏡裏朱顏瘦。 河畔青蕪堤上柳，為問新愁，何事年年有？ 獨立小橋風滿袖，平林新月人歸後。

蝶戀花（歐陽修） 

幾日行雲何處去？ 忘了歸來，不道春將暮。 百草千花寒食路，香車繫在誰家樹？ 淚眼倚樓頻獨語，雙燕來時，陌上相逢否？ 撩亂春愁如柳絮，依依夢裏無尋處。

木蘭花（歐陽修） 

別後不知君遠近，觸目淒涼多少悶！ 漸行漸遠漸無書，水闊魚沉何處問？ 夜深風竹敲秋韻，萬葉千聲皆是恨。 故欹單枕夢中尋，夢又不成燈又燼。

浪淘沙（歐陽修） 

把酒祝東風，且共從容。 垂楊紫陌洛城東，總是當時攜手處，游遍芳叢。 聚散苦匆匆，此恨無窮。 今年花勝去年紅，可惜明年花更好，知與誰同？

青玉案（歐陽修） 

一年春事都來幾，早過了、三之二。 綠暗紅嫣渾可事，綠楊庭院，暖風簾幕，有個人憔悴。 買花載酒長安市，又爭似家山見桃李？ 不枉東風吹客淚，相思難表，夢魂無據，惟有歸來是。

曲玉管（柳永） 

隴首雲飛，江邊日晚，煙波滿目憑闌久。 一望關河蕭索，千里清秋，忍凝眸。 杳杳神京，盈盈仙子，別來錦字終難偶。 斷雁無憑，冉冉飛下汀洲，思悠悠。 暗想當初，有多少、幽歡佳會； 豈知聚散難期，翻成雨恨雲愁。 阻追游，每登山臨水，惹起平生心事，一場消黯，永日無言，卻下層樓。

雨霖鈴（柳永） 

寒蟬淒切，對長亭晚，驟雨初歇。 都門帳飲無緒，留戀處、蘭舟催發。 執手相看淚眼，竟無語凝噎。 念去去、千里煙波，暮靄沉沉楚天闊。 多情自古傷離別，更那堪、冷落清秋節！ 今宵酒醒何處？ 楊柳岸、曉風殘月。 此去經年，應是良辰好景虛設。 便縱有千種風情，更與何人說。

蝶戀花（柳永） 

佇倚危樓風細細，望極春愁，黯黯生天際。 草色煙光殘照裏，無言誰會憑闌意？ 擬把疏狂圖一醉，對酒當歌，強樂還無味。 衣帶漸寬終不悔。為伊消得人憔悴。

采蓮令（柳永） 

月華收，雲淡霜天曙。 西征客、此時情苦。 翠娥執手，送臨歧、軋軋開朱戶。 千嬌面、盈盈佇立，無言有淚，斷腸爭忍回顧？ 一葉蘭舟，便恁急槳凌波去。 貪行色、豈知離緒，萬般方寸，但飲恨、脈脈同誰語？ 更回首、重城不見，寒江天外，隱隱兩三煙樹。

浪淘沙慢（柳永） 

夢覺透窗風一線，寒燈吹息。 那堪酒醒，又聞空階夜雨頻滴。 嗟因循、久作天涯客。 負佳人、幾許盟言，便忍把、從前歡會，陡頓翻成憂戚。 愁極。 再三追思，洞房深處，幾度飲散歌闌，香暖鴛鴦被。 豈暫時疏散，費伊心力，殢雲尤雨，有萬般千種，相憐相惜。 恰到如今，天長漏永，無端自家疏隔。 知何時、卻擁秦雲態？ 願低幃昵枕，輕輕細說與，江鄉夜夜，數寒更思憶。

定風波（柳永） 

自春來、慘綠愁紅，芳心是事可可。 日上花梢，鶯穿柳帶，猶壓香衾臥。 暖酥消、膩雲嚲、終日厭厭倦梳裹。 無那。 恨薄情一去，音書無個。 早知恁麼，悔當初、不把雕鞍鎖。 向雞窗，只與蠻箋象管，拘束教吟課。 鎮相隨、莫拋躲，針線閑拈伴伊坐。 和我，免使年少光陰虛過。

少年游（柳永） 

長安古道馬遲遲，高柳亂蟬嘶。 夕陽島外，秋風原上，目斷四天垂。 歸雲一去無蹤跡，何處是前期？ 狎興生疏，酒徒蕭索，不似去年時。

戚氏（柳永） 

晚秋天，一霎微雨灑庭軒。 檻菊蕭疏，井梧零亂，惹殘煙。 淒然，望江關，飛雲黯淡夕陽閑。 當時宋玉悲感，向此臨水與登山。 遠道迢遞，行人淒楚，倦聽隴水潺湲。 正蟬吟敗葉，蛩響衰草，相應喧喧。 孤館度日如年，風露漸變，悄悄至更闌。 長天淨，絳河清淺，皓月嬋娟。 思綿綿，夜永對景，那堪屈指暗想從前。 未名未祿，綺陌紅樓，往往經歲遷延。 帝里風光好，當年少日，暮宴朝歡。 況有狂朋怪侶，遇當歌對酒竟留連。 別來迅景如梭，舊游似夢，煙水程何限？ 念利名、憔悴長縈絆，追往事、空慘愁顏。 漏箭移，稍覺輕寒，漸嗚咽、畫角數聲殘。 對閑窗畔，停燈向曉，抱影無眠。

夜半樂（柳永） 

凍雲黯淡天氣，扁舟一葉，乘興離江渚。 度萬壑千岩，越溪深處。 怒濤漸息，樵風乍起，更聞商旅相呼。 片帆高舉，泛畫鷁、翩翩過南浦。 望中酒旆閃閃，一簇煙村，數行霜樹。 殘日下、漁人鳴榔歸去。 敗荷零落，衰楊掩映。 岸邊兩兩三三，浣紗游女，避行客、含羞笑相語。 到此因念，繡閣輕拋，浪萍難駐。 嘆後約叮嚀竟何據？ 慘離懷、空恨歲晚歸期阻。 凝淚眼、杳杳神京路，斷鴻聲遠長天暮。

玉蝴蝶（柳永） 

望處雨收雲斷，憑闌悄悄，目送秋光。 晚景蕭疏，堪動宋玉悲涼。 水風輕、蘋花漸老； 月露冷、梧葉飄黃。 遣情傷，故人何在？ 煙水茫茫。 難忘。 文期酒會，幾孤風月，屢變星霜。 海闊山遙，未知何處是瀟湘？ 念雙燕、難憑音信； 指暮天、空識歸航。 黯相望，斷鴻聲裏，立盡斜陽。

八聲甘州（柳永） 

對瀟瀟暮雨灑江天，一番洗清秋。 漸霜風淒緊，關河冷落，殘照當樓。 是處紅衰翠減，苒苒物華休。 惟有長江水，無語東流。 不忍登高臨遠，望故鄉渺邈，歸思難收。 嘆年來蹤跡，何事苦淹留？ 想佳人、妝樓顒望，誤幾回、天際識歸舟？ 爭知我、倚闌干處，正恁凝愁。

迷神引（柳永） 

一葉扁舟輕帆卷，暫泊楚江南岸。 孤城暮角，引胡笳怨。 水茫茫，平沙雁。 旋驚散。 煙斂寒林簇，畫屏展，天際遙山小，黛眉淺。 舊賞輕拋，到此成遊宦。 覺客程勞，年光晚。 異鄉風物，忍蕭索，當愁眼。 帝城賒，秦樓阻，旅魂亂。 芳草連空闊，殘照滿，佳人無消息，斷雲遠。

竹馬子（柳永） 

登孤壘荒涼，危亭曠望，靜臨煙渚。 對雌霓掛雨，雄風拂檻，微收煩暑。 漸覺一葉驚秋，殘蟬噪晚，素商時序。 覽景想前歡，指神京、非霧非煙深處。 向此成追感，新愁易積，故人難聚。 憑高盡日凝佇，贏得消魂無語。 極目霽靄霏微，暝鴉零亂，蕭索江城暮。 南樓畫角，又送殘陽去。

桂枝香（王安石） 

登臨送目，正故國晚秋，天氣初肅。 千里澄江似練，翠峰如簇。 歸帆去棹殘陽裏，背西風，酒旗斜矗。 彩舟雲淡，星河鷺起，畫圖難足。 念往昔、繁華競逐，嘆門外樓頭，悲恨相續。 千古憑高，對此漫嗟榮辱。 六朝舊事隨流水，但寒煙、芳草凝綠。 至今商女，時時猶唱，《後庭》遺曲。

千秋歲引（王安石） 

別館寒砧，孤城畫角，一派秋聲入寥廓。 東歸燕從海上去，南來雁向沙頭落。 楚臺風，庾樓月，宛如昨。 無奈被些名利縛，無奈被他情擔擱，可惜風流總閑卻。 當初漫留華表語，而今誤我秦樓約。 夢闌時，酒醒後，思量著。

清平樂（王安國） 

留春不住，費盡鶯兒語。 滿地殘紅宮錦污，昨夜南園風雨。 小憐初上琵琶，曉來思繞天涯。 不肯畫堂朱戶，春風自在楊花。

臨江仙（晏幾道） 

夢後樓臺高鎖，酒醒簾幕低垂。 去年春恨卻來時，落花人獨立，微雨燕雙飛。 記得小蘋初見，兩重心字羅衣。 琵琶弦上說相思，當時明月在，曾照彩雲歸。

蝶戀花（晏幾道） 

夢入江南煙水路，行盡江南，不與離人遇。 睡裏消魂無說處，覺來惆悵消魂誤。 欲盡此情書尺素，浮雁沉魚，終了無憑據。 卻倚緩弦歌別緒，斷腸移破秦箏柱。

蝶戀花（晏幾道） 

醉別西樓醒不記，春夢秋雲，聚散真容易。 斜月半窗還少睡，畫屏閑展吳山翠。 衣上酒痕詩裏字，點點行行，總是淒涼意。 紅燭自憐無好計，夜寒空替人垂淚。

鷓鴣天（晏幾道） 

彩袖殷勤捧玉鍾，當年拚卻醉顏紅。 舞低楊柳樓心月，歌盡桃花扇底風。 從別後，憶相逢，幾回魂夢與君同。 今宵剩把銀釭照，猶恐相逢是夢中。

生查子（晏幾道） 

關山魂夢長，塞雁音書少。 兩鬢可憐青，只為相思老。 歸傍碧紗窗，說與人人道：真箇別離難，不似相逢好。

木蘭花（晏幾道） 

東風又作無情計，艷粉嬌紅吹滿地。 碧樓簾影不遮愁，還似去年今日意。 誰知錯管春殘事，到處登臨曾費淚。 此時金盞直須深，看盡落花能幾醉。

木蘭花（晏幾道） 

鞦韆院落重簾暮，彩筆閑來題繡戶。 牆頭丹杏雨餘花，門外綠楊風後絮。 朝雲信斷知何處？ 應作襄王春夢去。 紫騮認得舊游蹤，嘶過畫橋東畔路。

清平樂（晏幾道） 

留人不住，醉解蘭舟去。 一棹碧濤春水路，過盡曉鶯啼處。 渡頭楊柳青青。 枝枝葉葉離情。 此後錦書休寄，畫樓雲雨無憑。

阮郎歸（晏幾道） 

舊香殘粉似當初，人情恨不如。 一春猶有數行書，秋來書更疏。 衾鳳冷，枕鴛孤，愁腸待酒舒。 夢魂縱有也成虛，那堪和夢無。

阮郎歸（晏幾道） 

天邊金掌露成霜，雲隨雁字長。 綠杯紅袖趁重陽，人情似故鄉。 蘭佩紫，菊簪黃，殷勤理舊狂。 欲將沉醉換悲涼，清歌莫斷腸。

六么令（晏幾道） 

綠陰春盡，飛絮繞香閣。 晚來翠眉宮樣，巧把遠山學。 一寸狂心未說，已向橫波覺。 畫簾遮匝，新翻曲妙，暗許閑人帶偷掐。 前度書多隱語，意淺愁難答。 昨夜詩有回文，韻險還慵押。 都待笙歌散了，記取來時霎。 不消紅蠟，閑雲歸後，月在庭花舊闌角。

御街行（晏幾道） 

街南綠樹春饒絮，雪滿遊春路。 樹頭花艷雜嬌雲，樹底人家朱戶。 北樓閑上，疏簾高卷，直見街南樹。 闌干倚盡猶慵去，幾度黃昏雨。 晚春盤馬踏青苔，曾傍綠陰深駐。 落花猶在，香屏空掩，人面知何處？

虞美人（晏幾道） 

曲闌干外天如水，昨夜還曾倚。 初將明月比佳期，長向月圓時候、望人歸。 羅衣著破前香在，舊意誰教改。 一春離恨懶調弦。 猶有兩行閑淚、寶箏前。

留春令（晏幾道） 

畫屏天畔，夢回依約，十洲雲水。 手拈紅箋寄人書，寫無限、傷春事。 別浦高樓曾漫倚，對江南千里。 樓下分流水聲中，有當日、憑高淚。

思遠人（晏幾道） 

紅葉黃花秋意晚，千里念行客。 飛雲過盡，歸鴻無信，何處寄書得？ 淚彈不盡臨窗滴，就硯旋研墨。 漸寫到別來，此情深處，紅箋為無色。

水調歌頭（蘇軾） 

（丙辰中秋，歡飲達旦，大醉，作此篇，兼懷子由。）

明月幾時有，把酒問青天。 不知天上宮闕，今夕是何年。 我欲乘風歸去，惟恐瓊樓玉宇，高處不勝寒。 起舞弄清影，何似在人間。 轉朱閣，低綺戶，照無眠。 不應有恨，何事長向別時圓？ 人有悲歡離合，月有陰晴圓缺，此事古難全。 但願人長久，千里共嬋娟。

水龍吟（蘇軾） 

（次韻章質夫《楊花詞》）

似花還似非花，也無人惜從教墜。 拋家傍路，思量卻是，無情有思。 縈損柔腸，困酣嬌眼，欲開還閉。 夢隨風萬里，尋郎去處，又還被鶯呼起。 不恨此花飛盡，恨西園、落紅難綴。 曉來雨過，遺蹤何在？ 一池萍碎。 春色三分，二分塵土，一分流水。 細看來不是楊花，點點是離人淚。

永遇樂（蘇軾） 

（彭城夜宿燕子樓，夢盼盼，因作此詞。）

明月如霜，好風如水，清景無限。 曲港跳魚，圓荷瀉露，寂寞無人見。 紞如三鼓，鏗然一葉，黯黯夢雲驚斷。 夜茫茫、重尋無處，覺來小園行遍。 天涯倦客，山中歸路，望斷故園心眼。 燕子樓空，佳人何在？ 空鎖樓中燕。 古今如夢，何曾夢覺，但有舊歡新怨。 異時對、黃樓夜景，為余浩嘆。

洞仙歌（蘇軾） 

（小序略）

冰肌玉骨，自清涼無汗。 水殿風來暗香滿。 繡簾開、一點明月窺人，人未寢，欹枕釵橫鬢亂。 起來攜素手，庭戶無聲，時見疏星渡河漢。 試問夜如何？ 夜已三更，金波淡、玉繩低轉。 但屈指、西風幾時來，又不道流年、暗中偷換。

卜算子（蘇軾） 

（黃州定惠院寓居作）

缺月掛疏桐，漏斷人初靜。 誰見幽人獨往來，縹緲孤鴻影。 驚起卻回頭，有恨無人省。 揀盡寒枝不肯棲，寂寞沙洲冷。

青玉案（蘇軾） 

（送伯固歸吳中）

三年枕上吳中路，遣黃犬、隨君去。 若到松江呼小渡，莫驚鴛鷺，四橋盡是、老子經行處。 輞川圖上看春暮，常記高人右丞句。 作個歸期天定許，春衫猶是，小蠻針線，曾濕西湖雨。

臨江仙（蘇軾） 

夜飲東坡醒復醉，歸來彷彿三更。 家童鼻息已雷鳴，敲門都不應，倚杖聽江聲。 長恨此身非我有，何時忘卻營營。 夜闌風靜縠紋平，小舟從此逝，江海寄餘生。

定風波（蘇軾） 

（三月七日沙湖道中遇雨，雨具先去，同行皆狼狽，余不覺。已而天晴，故作此。）

莫聽穿林打葉聲，何妨吟嘯且徐行。 竹杖芒鞋輕勝馬，誰怕？ 一蓑煙雨任平生。 料峭春風吹酒醒，微冷，山頭斜照卻相迎。 回首向來蕭瑟處，歸去，也無風雨也無晴。

江城子（蘇軾） 

（乙卯正月二十日夜記夢）

十年生死兩茫茫，不思量，自難忘。 千里孤墳，無處話淒涼。 縱使相逢應不識，塵滿面、鬢如霜。 夜來幽夢忽還鄉，小軒窗，正梳妝。 相顧無言，惟有淚千行。 料得年年腸斷處，明月夜、短松岡。

賀新郎（蘇軾） 

乳燕飛華屋，悄無人、槐陰轉午，晚涼新浴。 手弄生綃白團扇，扇手一時似玉。 漸困倚、孤眠清熟，簾外誰來推繡戶？ 枉教人、夢斷《瑤臺曲》，又卻是、風敲竹。 石榴半吐紅巾蹙，待浮花、浪蕊都盡，伴君幽獨。 穠艷一枝細看取，芳意千重似束。 又恐被西風驚綠，若待得君來向此，花前對酒不忍觸。 共粉淚、兩簌簌。

望海潮（秦觀） 

梅英疏淡，冰澌溶泄，東風暗換年華。 金谷俊游，銅駝巷陌，新晴細履平沙。 長記誤隨車，正絮翻蝶舞，芳思交加。 柳下桃蹊，亂分春色到人家。 西園夜飲鳴笳，有華燈礙月，飛蓋妨花。 蘭苑未空，行人漸老，重來是事堪嗟。 煙暝酒旗斜。 但倚樓極目，時見棲鴉。 無奈歸心。 暗隨流水到天涯。

八六子（秦觀） 

倚危亭、恨如芳草，萋萋劃盡還生。 念柳外青驄別後，水邊紅袂分時，愴然暗驚。 無端天與娉婷，夜月一簾幽夢，春風十里柔情。 怎奈向、歡娛漸隨流水，素弦聲斷，翠綃香減。 那堪片片飛花弄晚，濛濛殘雨籠晴。 正銷凝，黃鸝又啼數聲。

滿庭芳（秦觀） 

山抹微雲，天黏衰草，畫角聲斷譙門。 暫停徵棹，聊共引離樽。 多少蓬萊舊事，空回首、煙靄紛紛。 斜陽外，寒鴉萬點，流水繞孤村。 銷魂，當此際，香囊暗解，羅帶輕分。 漫贏得青樓，薄倖名存。 此去何時見也？ 襟袖上、空惹啼痕。 傷情處，高城望斷，燈火已黃昏。

滿庭芳（秦觀） 

曉色雲開，春隨人意，驟雨才過還晴。 古臺芳榭，飛燕蹴紅英。 舞困榆錢自落，鞦韆外、綠水橋平。 東風裏，朱門映柳，低按小秦箏。 多情，行樂處，珠鈿翠蓋，玉轡紅纓。 漸酒空金榼，花困蓬瀛。 豆蔻梢頭舊恨，十年夢，屈指堪驚。 憑闌久，疏煙淡日，寂寞下蕪城。

減字木蘭花（秦觀） 

天涯舊恨，獨自淒涼人不問。 欲見回腸，斷盡金爐小篆香。 黛蛾長斂，任是春風吹不展。 困倚危樓，過盡飛鴻字字愁。

浣溪沙（秦觀） 

漠漠輕寒上小樓，曉陰無賴似窮秋，淡煙流水畫屏幽。 自在飛花輕似夢，無邊絲雨細如愁，寶簾閑掛小銀鉤。

阮郎歸（秦觀） 

湘天風雨破寒初，深沉庭院虛。 麗譙吹罷小單于，迢迢清夜徂。 鄉夢斷，旅魂孤，崢嶸歲又除。 衡陽猶有雁傳書，郴陽和雁無。

綠頭鴨（晁元禮） 

晚雲收，淡天一片琉璃。 爛銀盤、來從海底，皓色千里澄輝。 瑩無塵、素娥淡佇，靜可數、丹桂參差。 玉露初零，金風未凜，一年無似此佳時。 露坐久、疏瑩時度，烏鵲正南飛。 瑤臺冷，欄干憑暖，欲下遲遲。 念佳人、音塵別後，對此應解相思。 最關情、漏聲正永，暗斷腸、花影偷移。 料得來宵，清光未減，陰晴天氣又爭知。 共凝戀、如今別後，還是隔年期。 人強健，清樽素影，長願相隨。

蝶戀花（趙令畤） 

欲減羅衣寒未去，不捲珠簾，人在深深處。 紅杏枝頭花幾許？ 啼痕止恨清明雨。 盡日沉煙香一縷，宿酒醒遲，惱破春情緒。 飛燕又將歸信誤，小屏風上西江路。

蝶戀花（趙令畤） 

卷絮風頭寒欲盡，墜粉飄香，日日紅成陣。 新酒又添殘酒困，今春不減前春恨。 蝶去鶯飛無處問，隔水高樓，望斷雙魚信。 惱亂橫波秋一寸，斜陽只與黃昏近。

清平樂（趙令畤） 

春風依舊，著意隨堤柳。 搓得鵝兒黃欲就，天氣清明時候。 去年紫陌青門，今霄雨魄雲魂。 斷送一生憔悴，只消幾個黃昏？

水龍吟（晁補之） 

（次韻林聖予《惜春》）

問春何苦匆匆，帶風伴雨如馳驟。 幽葩細萼，小園低檻，壅培未就。 吹盡繁紅，占春長久，不如垂柳。 算春常不老，人愁春老，愁只是、人間有。 春恨十常八九，忍輕孤、芳醪經口。 那知自是、桃花結子，不因春瘦。 世上功名，老來風味，春歸時候。 最多情猶有，樽前青眼，相逢依舊。

憶少年（晁補之） 

（別歷下）

無窮官柳，無情畫舸，無根行客。 南山尚相送，只高城人隔。 罨畫園林溪紺碧，算重來、盡成陳跡。 劉郎鬢如此，況桃花顏色。

洞仙歌（晁補之） 

（泗州中秋作）

青煙冪處，碧海飛金鏡。 永夜閑階臥桂影。 露涼時，零亂多少寒螿，神京遠，惟有藍橋路近。 水晶簾不下，雲母屏開，冷浸佳人淡脂粉。 待都將許多明，付與金樽，投曉共流霞傾盡。 更攜取胡床上南樓，看玉做人間，素鞦韆頃。

臨江仙（晁沖之） 

憶昔西池池上飲，年年多少歡娛。 別來不寄一行書，尋常相見了，猶道不如初。 安穩錦衾今夜夢，月明好渡江湖。 相思休問定何如？ 情知春去後，管得落花無。

虞美人（舒亶） 

芙蓉落盡天涵水，日暮滄波起。 背飛雙燕貼雲寒，獨向小樓東畔倚闌看。 浮生只合樽前老，雪滿長安道。 故人早晚上高臺，寄我江南春色一枝梅。

漁家傲（朱服） 

小雨纖纖風細細，萬家楊柳青煙裏。 戀樹濕花飛不起，愁無際，和春付與東流水。 九十光陰能有幾？ 金龜解盡留無計。 寄語東陽沽酒市，拚一醉，而今樂事他年淚。

惜分飛（毛滂） 

（富陽僧舍作別語贈妓瓊芳）

淚濕闌乾花著露，愁到眉峰碧聚。 此恨平分取，更無言語空相覷。 斷雨殘雲無意緒，寂寞朝朝暮暮。 今夜山深處，斷魂分付潮回去。

菩薩蠻（陳克） 

赤闌橋盡香街直，籠街細柳嬌無力。 金碧上青空，花晴簾影紅。 黃衫飛白馬，日日青樓下。 醉眼不逢人，午香吹暗塵。

菩薩蠻（陳克） 

綠蕪牆繞青苔院，中庭日淡芭蕉卷。 蝴蝶上階飛，烘簾自在垂。 玉鉤雙語燕，寶甃楊花轉。 幾處簸錢聲，綠窗春睡輕。

洞仙歌（李元膺） 

（小序略）

雪雲散盡，放曉晴庭院。 楊柳於人便青眼。 更風流多處，一點梅心，相映遠，約略顰輕笑淺。 一年春好處，不在濃芳，小艷疏香最嬌軟。 到清明時候，百紫千紅花正亂，已失春風一半。 早占取、韶光共追游，但莫管春寒，醉紅自暖。

青門飲（時彥） 

胡馬嘶風，漢旗翻雪，彤雲又吐，一竿殘照。 古木連空，亂山無數，行盡暮沙衰草。 星斗橫幽館，夜無眠燈花空老。 霧濃香鴨，冰凝淚燭，霜天難曉。 長記小妝才了，一杯未盡，離懷多少。 醉裏秋波，夢中朝雨，都是醒時煩惱，料有牽情處，忍思量耳邊曾道。 甚時躍馬歸來，認得迎門輕笑。

謝池春（李之儀） 

殘寒消盡，疏雨過、清明後。 花徑款餘紅，風沼縈新皺。 乳燕穿庭戶，飛絮沾襟袖。 正佳時仍晚晝，著人滋味，真箇濃如酒。 頻移帶眼，空只恁厭厭瘦。 不見又思量，見了還依舊。為問頻相見，何似長相守？ 天不老，人未偶，且將此恨，分付庭前柳。

卜算子（李之儀） 

我住長江頭，君住長江尾； 日日思君不見君，共飲長江水。 此水幾時休？ 此恨何時已？ 只願君心似我心，定不負相思意。

瑞龍吟（周邦彥） 

章臺路，還見褪粉梅梢，試花桃樹。 愔愔坊陌人家，定巢燕子，歸來舊處。 黯凝佇，因念個人痴小，乍窺門戶。 侵晨淺約宮黃，障風映袖，盈盈笑語。 前度劉郎重到，訪鄰尋里，同時歌舞，惟有舊家秋娘，聲價如故。 吟箋賦筆，猶記燕臺句。 知誰伴，名園露飲，東城閑步？ 事與孤鴻去，探春盡是，傷離意緒。 官柳低金縷，歸騎晚、纖纖池塘飛雨。 斷腸院落，一簾風絮。

風流子（周邦彥） 

新綠小池塘，風簾動、碎影舞斜陽。 羨金屋去來，舊時巢燕； 土花繚繞，前度莓牆。 繡閣裏、鳳幃深幾許？ 聽得理絲簧。 欲說又休，慮乖芳信； 未歌先噎，愁近清觴。 遙知新妝了，開朱戶、應自待月西廂。 最苦夢魂，今宵不到伊行。 問甚時說與，佳音密耗，寄將秦鏡，偷換韓香？ 天便教人，霎時廝見何妨！

蘭陵王（周邦彥） 

柳陰直，煙裏絲絲弄碧。 隋堤上、曾見幾番，拂水飄綿送行色。 登臨望故國，誰識、京華倦客。 長亭路、年去歲來，應折柔條過千尺。 閑尋舊蹤跡，又酒趁哀弦，燈照離席，梨花榆火催寒食。 愁一箭風快，半篙波暖，回頭迢遞便數驛，望人在天北。 淒惻，恨堆積。 漸別浦縈回，津堠岑寂，斜陽冉冉春無極。 念月榭攜手，露橋聞笛，沈思前事，似夢裏、淚暗滴。

瑣寒窗（周邦彥） 

暗柳啼鴉，單衣佇立，小簾朱戶。 桐花半畝，靜鎖一庭愁雨。 灑空階、夜闌未休，故人剪燭西窗語。 似楚江暝宿，風燈零亂，少年羈旅。 遲暮，嬉遊處。 正店舍無煙，禁城百五。 旗亭喚酒，付與高陽儔侶。 想東園、桃李自春，小唇秀靨今在否？ 到歸時、定有殘英，待客攜樽俎。

六丑（周邦彥） 

（薔薇謝後作）

正單衣試酒，悵客裏、光陰虛擲。 願春暫留，春歸如過翼，一去無跡。 為問家何在？ 夜來風雨，葬楚宮傾國。 釵鈿墮處遺香澤，亂點桃蹊，輕翻柳陌。 多情為誰追惜？ 但蜂媒蝶使，時叩窗槅。 東園岑寂，漸朦朧暗碧，靜繞珍叢底。 成嘆息：長條故惹行客，似牽衣待話，別情無極。 殘英小、強簪巾幘，終不似、一朵釵頭顫裊，向人欹側。 漂流處、莫趁潮汐，恐斷紅、尚有相思字，何由見得？

夜飛鵲（周邦彥） 

河橋送人處，涼夜何其。 斜月遠、墮餘輝，銅盤燭淚已流盡，霏霏涼露沾衣。 相將散離會，探風前津鼓，樹杪參旗。 華驄會意，縱揚鞭、亦自行遲。 迢遞路回清野，人語漸無聞，空帶愁歸。 何意重經前地，遺鈿不見，斜徑都迷。 兔葵燕麥，向斜陽欲與人齊。 但徘徊班草，欷歔酹酒，極望天西。

滿庭芳（周邦彥） 

（夏日溧水無想山作）

風老鶯雛，雨肥梅子，午陰嘉樹清圓。 地卑山近，衣潤費爐煙。 人靜烏鳶自樂，小橋外、新綠濺濺。 憑欄久，黃蘆苦竹，疑泛九江船。 年年，如社燕，飄流瀚海，來寄修椽。 且莫思身外，長近樽前。 憔悴江南倦客，不堪聽、急管繁弦。 歌筵畔，先安枕簟，容我醉時眠。

過秦樓（周邦彥） 

水浴清蟾，葉喧涼吹，巷陌馬聲初斷。 閑依露井，笑撲流螢，惹破畫羅輕扇。 人靜夜久憑闌，愁不歸眠，立殘更箭。 嘆年華一瞬，人今千里，夢沉書遠。 空見說鬢怯瓊梳，容消金鏡，漸懶趁時勻染。 梅風地溽，虹雨苔滋，一架舞紅都變。 誰信無聊為伊，才減江淹，情傷荀倩。 但明河影下，還看稀星數點。

花犯（周邦彥） 

粉牆低，梅花照眼，依然舊風味。 露痕輕綴，疑淨洗鉛華，無限佳麗。 去年勝賞曾孤倚，冰盤同燕喜。 更可惜、雪中高樹，香篝熏素被。 今年對花最匆匆，相逢似有恨，依依愁悴。 吟望久，青苔上，旋看飛墜。 相將見、翠丸薦酒，人正在、空江煙浪裏。 但夢想、一枝瀟灑，黃昏斜照水。

大酺（周邦彥） 

對宿煙收，春禽靜，飛雨時鳴高屋。 牆頭青玉旆，洗鉛霜都盡，嫩梢相觸。 潤逼琴絲，寒侵枕障，蟲網吹黏簾竹。 郵亭無人處，聽檐聲不斷，困眠初熟。 奈愁極頻驚，夢輕難記，自憐幽獨。 行人歸意速，最先念、流潦妨車轂。 怎奈向蘭成憔悴，衛玠清羸，等閑時、易傷心目。 未怪平陽客，雙淚落、笛中哀曲。 況蕭索、青蕪國，紅糝鋪地，門外荊桃如菽。 夜遊共誰秉燭？

解語花（周邦彥） 

（上元）

風消焰蠟，露浥烘爐，花市光相射。 桂華流瓦，纖雲散、耿耿素娥欲下。 衣裳淡雅，看楚女纖腰一把。 簫鼓喧、人影參差，滿路飄香麝。 因念都城放夜，望千門如晝，嬉笑遊冶。 鈿車羅帕，相逢處、自有暗塵隨馬。 年光是也，惟只見、舊情衰謝。 清漏移、飛蓋歸來，從舞休歌罷。

蝶戀花（周邦彥） 

月皎驚烏棲不定，更漏將闌，轣轆牽金井。 喚起兩眸清炯炯，淚花落枕紅綿泠。 執手霜風吹鬢影，去意徊徨，別語愁難聽。 樓上闌干橫斗柄，露寒人遠雞相應。

解連環（周邦彥） 

怨懷無托，嗟情人斷絕，信音遼邈。 縱妙手、能解連環，似風散雨收，霧輕雲薄。 燕子樓空，暗塵鎖、一床弦索。 想移根換葉，盡是舊時，手種紅藥。 汀洲漸生杜若，料舟依岸曲，人在天角。 漫記得、當日音書，把閑語閑言，待總燒卻。 水驛春回，望寄我、江南梅萼。 拚今生、對花對酒，為伊淚落。

拜星月慢（周邦彥） 

夜色催更，清塵收露，小曲幽坊月暗。 竹檻燈窗，識秋娘庭院。 笑相遇，似覺瓊枝玉樹相倚，暖日明霞光爛。 水盼蘭情，總平生稀見。 畫圖中，舊識春風面，誰知道、自到瑤臺畔。 眷戀雨潤雲溫，苦驚風吹散。 念荒寒、寄宿無人館，重門閉，敗壁秋蟲嘆。 怎奈向、一縷相思，隔溪山不斷。

關河令（周邦彥） 

秋陰時晴漸向暝，變一庭淒冷。 佇聽寒聲，雲深無雁影。 更深人去寂靜。 但照壁、孤燈相映。 酒已都醒，如何消夜永？

綺寮怨（周邦彥） 

上馬人扶殘醉，曉風吹未醒。 映水曲、翠瓦朱檐，垂楊裏、乍見津亭。 當時曾題敗壁，蛛絲罩、淡墨苔暈青。 念去來、歲月如流，徘徊久、嘆息愁思盈。 去去倦尋路程，江陵舊事，何曾再問楊瓊。 舊曲淒清，斂愁黛、與誰聽？ 樽前故人如在，想念我、最關情。 何須渭城，歌聲未盡處，先淚零。

尉遲杯（周邦彥） 

隋堤路，漸日晚、密靄生煙樹。 陰陰淡月籠沙，還宿河橋深處。 無情畫舸，都不管、煙波隔前浦。 等行人、醉擁重衾，載將離恨歸去。 因思舊客京華，長偎傍疏林，小檻歡聚。 冶葉倡條俱相識，仍慣見珠歌翠舞。 如今向、漁村水驛，夜如歲、焚香獨自語。 有何人、念我無聊，夢魂凝想鴛侶。

西河（周邦彥） 

（金陵懷古）

佳麗地，南朝盛事誰記？ 山圍故國繞清江，髻鬟對起。 怒濤寂寞打孤城，風檣遙度天際。 斷崖樹，猶倒倚，莫愁艇子誰繫？ 空餘舊跡鬱蒼蒼，霧沈半壘。 夜深月過女牆來，傷心東望淮水。 酒旗戲鼓甚處市？ 想依稀王謝鄰里，燕子不知何世，向尋常巷陌人家相對，如說興亡斜陽裏。

瑞鶴仙（周邦彥） 

悄郊原帶郭，行路永、客去車塵漠漠。 斜陽映山落，斂餘紅猶戀，孤城欄角。 凌波步弱，過短亭、何用素約。 有流鶯勸我，重解繡鞍，緩引春酌。 不記歸時早暮，上馬誰扶，醒眠朱閣。 驚飆動幕，扶殘醉、繞紅藥。 嘆西園已是，花深無地，東風何事又惡？ 任流光過卻，猶喜洞天自樂。

浪淘沙慢（周邦彥） 

晝陰重，霜凋岸草，霧隱城堞。 南陌脂車待發，東門帳飲乍闋。 正拂面、垂楊堪攬結，掩紅淚、玉手親折。 念漢浦、離鴻去何許？ 經時信音絕。 情切，望中地遠天闊，向露冷、風清無人處，耿耿寒漏咽。 嗟萬事難忘，惟是輕別。 翠樽未竭，憑斷雲、留取西樓殘月。 羅帶光消紋衾疊，連環解、舊香頓歇； 怨歌永、瓊壺敲盡缺。 恨春去、不與人期，弄夜色、空餘滿地梨花雪。

應天長（周邦彥） 

條風布暖，霏霧弄晴，池塘遍滿春色。 正是夜堂無月，沉沉暗寒食。 梁間燕，前社客。 似笑我、閉門愁寂。 亂花過、隔院芸香，滿地狼藉。 長記那回時，邂逅相逢，郊外駐油壁。 又見漢宮傳燭，飛煙五侯宅。 青青草，迷路陌。 強載酒、細尋前跡。 市橋遠、柳下人家，獨自相識。

夜遊宮（周邦彥） 

葉下斜陽照水，卷輕浪、沉沉千里。 橋上酸風射眸子，立多時，看黃昏燈火市。 古屋寒窗底，聽幾片、井桐飛墜。 不戀單衾再三起，有誰知，為蕭娘書一紙？

青玉案（賀鑄） 

凌波不過橫塘路，但目送、芳塵去。 錦瑟華年誰與度？ 月橋花院，瑣窗朱戶，只有春知處。 飛雲冉冉蘅皋暮，彩筆新題斷腸句。 試問閑愁都幾許？ 一川煙草，滿城風絮，梅子黃時雨。

感皇恩（賀鑄） 

蘭芷滿汀洲，游絲橫路。 羅襪塵生步迎顧，整鬟顰黛，脈脈兩情難語。 細風吹柳絮、人南渡。 回首舊游，山無重數。 花底深、朱戶何處？ 半黃梅子，向晚一簾疏雨。 斷魂分付與、春將去。

薄倖（賀鑄） 

淡妝多態，更的的、頻回眄睞。 便認得琴心先許，欲綰合歡雙帶。 記畫堂、風月逢迎，輕顰淺笑嬌無奈。 向睡鴨爐邊，翔鴛屏裏，羞把香羅暗解。 自過了燒燈後，都不見踏青挑菜。 幾回憑雙燕，丁寧深意，往來卻恨重簾礙。 約何時再，正春濃酒困，人閑晝永無聊賴。 厭厭睡起，猶有花梢日在。

浣溪沙（賀鑄） 

不信芳春厭老人，老人幾度送餘春，惜春行樂莫辭頻。 巧笑艷歌皆我意，惱花顛酒拚君瞋，物情惟有醉中真。

浣溪沙（賀鑄） 

樓角初消一縷霞，淡黃楊柳暗棲鴉，玉人和月摘梅花。 笑捻粉香歸洞戶，更垂簾幕擭窗紗，東風寒似夜來些。

石州慢（賀鑄） 

薄雨收寒，斜照弄晴，春意空闊。 長亭柳色才黃，倚馬何人先折？ 煙橫水漫，映帶幾點歸鴻，平沙消盡龍荒雪。 猶記出關來，恰如今時節。 將發，畫樓芳酒，紅淚清歌，便成輕別。 回首經年，杳杳音塵都絕。 欲知方寸，共有幾許新愁？ 芭蕉不展丁香結。 憔悴一天涯，兩厭厭風月。

蝶戀花（賀鑄） 

幾許傷春春復暮，楊柳清陰，偏礙游絲度。 天際小山桃葉步，白蘋花滿湔裙處。 竟日微吟長短句，簾影燈昏，心寄胡琴語。 數點雨聲風約住，朦朧淡月雲來去。

天門謠（賀鑄） 

（登採石蛾眉亭）

牛渚天門險，限南北、七雄豪占。 清霧斂，與閑人登覽。 待月上潮平波灩灩，塞管輕吹新《阿濫》。 風滿檻，歷歷數、西州更點。

天香（賀鑄） 

煙絡橫林，山沉遠照，迤邐黃昏鐘鼓。 燭映簾櫳，蛩催機杼，共苦清秋風露。 不眠思婦，齊應和、幾聲砧杵。 驚動天涯倦宦，駸駸歲華行暮。 當年酒狂自負，謂東君、以春相付。 流浪征驂北道，客檣南浦，幽恨無人晤語。 賴明月曾知舊游處，好伴雲來，還將夢去。

望湘人（賀鑄） 

厭鶯聲到枕，花氣動簾，醉魂愁夢相半。 被惜餘熏，帶驚剩眼，幾許傷春春晚。 淚竹痕鮮，佩蘭香老，湘天濃暖。 記小江風月佳時，屢約非煙遊伴。 須信鸞弦易斷，奈雲和再鼓，曲終人遠。 認羅襪無蹤，舊處弄波清淺。 青翰棹檥，白蘋洲畔，盡目臨皋飛觀。 不解寄、一字相思，幸有歸來雙燕。

綠頭鴨（賀鑄） 

玉人家，畫樓珠箔臨津。 托微風彩簫流怨，斷腸馬上曾聞。 宴堂開、艷妝叢裏，調琴思、認歌顰。 麝蠟煙濃，玉蓮漏短，更衣不待酒初醺。 繡屏掩、枕鴛相就，香氣漸暾暾。 迴廊影、疏鐘淡月，幾許消魂？ 翠釵分、銀箋封淚，舞鞋從此生塵。 任蘭舟、載將離恨，轉南浦、背西曛。 記取明年，薔薇謝後，佳期應未誤行雲。 鳳城遠、楚梅香嫩，先寄一枝春。 青門外，只憑芳草，尋訪郎君。

石州慢（張元幹） 

寒水依痕，春意漸回，沙際煙闊。 溪梅晴照生香，冷蕊數枝爭發。 天涯舊恨，試看幾許消魂？ 長亭門外山重疊。 不盡眼中青，是愁來時節。 情切，畫樓深閉，想見東風，暗消肌雪。 孤負枕前雲雨，尊前花月。 心期切處，更有多少淒涼，殷勤留與歸時說。 到得再相逢，恰經年離別。

蘭陵王（張元幹） 

卷珠箔，朝雨輕陰乍閣。 闌干外、煙柳弄晴，芳草侵階映紅藥。 東風妒花惡，吹落梢頭嫩萼。 屏山掩、沉水倦熏，中酒心情怯杯勺。 尋思舊京洛，正年少疏狂，歌笑迷著。 障泥油壁催梳掠，曾馳道同載，上林攜手，燈夜初過早共約，又爭信飄泊。 寂寞，念行樂。 甚粉淡衣襟，音斷弦索。 瓊枝璧月春如昨。 悵別後華表，那回雙鶴。 相思除是，向醉裏、暫忘卻。

賀新郎（葉夢得） 

睡起流鶯語，掩蒼苔房櫳向晚，亂紅無數。 吹盡殘花無人見，惟有垂楊自舞。 漸暖靄、初回輕暑，寶扇重尋明月影，暗塵侵、上有乘鸞女。 驚舊恨，遽如許。 江南夢斷橫江渚，浪黏天、葡萄漲綠，半空煙雨。 無限樓前滄波意，誰采蘋花寄取？ 但悵望、蘭舟容與，萬里雲帆何時到？ 送孤鴻、目斷千山阻。 誰為我，唱《金縷》。

虞美人（葉夢得） 

（雨後同幹譽、才卿置酒來禽花下作）

落花已作風前舞，又送黃昏雨。 曉來庭院半殘紅，惟有游絲，千丈裊晴空。 殷勤花下同攜手，更盡杯中酒。 美人不用斂蛾眉，我亦多情，無奈酒闌時。

點絳唇（汪藻） 

新月娟娟，夜寒江靜山銜斗。 起來搔首，梅影橫窗瘦。 好箇霜天，閑卻傳杯手。 君知否？ 亂鴉啼後，歸興濃如酒。

喜遷鶯（劉一止） 

（曉行）

曉光催角，聽宿鳥未驚，鄰雞先覺。 迤邐煙村，馬嘶人起，殘月尚穿林薄。 淚痕帶霜微凝，酒力沖寒猶弱。 嘆倦客，悄不禁重染，風塵京洛。 追念人別後，心事萬重，難覓孤鴻托。 翠幌嬌深，曲屏香暖，爭念歲華飄泊。 怨月恨花煩惱，不是不曾經著。 者情味、望一成消減，新來還惡。

高陽臺（韓疁） 

（除夜）

頻聽銀簽，重燃絳蠟，年華袞袞驚心。 餞舊迎新，能消幾刻光陰？ 老來可慣通宵飲？ 待不眠、還怕寒侵。 掩清樽、多謝梅花，伴我微吟。 鄰娃已試春妝了，更蜂腰簇翠，燕股橫金。 句引東風，也知芳思難禁。 朱顏那有年年好，逞艷游、贏取如今。 恣登臨、殘雪樓臺，遲日園林。

漢宮春（李邴） 

瀟灑江梅，向竹梢疏處，橫兩三枝。 東君也不愛惜，雪壓霜欺。 無情燕子，怕春寒、輕失花期。 卻是有、年年塞雁，歸來曾見開時。 清淺小溪如練，問玉堂何似，茅舍疏籬？ 傷心故人去後，冷落新詩。 微雲淡月，對江天、分付他誰。 空自憶、清香未減，風流不在人知。

臨江仙（陳與義） 

高詠《楚詞》酬午日，天涯節序匆匆。 榴花不似舞裙紅，無人知此意，歌罷滿簾風。 萬事一身傷老矣，戎葵凝笑牆東。 酒杯深淺去年同，試澆橋下水，今夕到湘中。

臨江仙（陳與義） 

（夜登小閣憶洛中舊游）

憶昔午橋橋上飲，坐中多是豪英。 長溝流月去無聲，杏花疏影裏，吹笛到天明。 二十餘年如一夢，此身雖在堪驚。 閑登小閣看新晴，古今多少事，漁唱起三更。

蘇武慢（蔡伸） 

雁落平沙，煙籠寒水，古壘鳴笳聲斷。 青山隱隱，敗葉蕭蕭，天際暝鴉零亂。 樓上黃昏，片帆千里歸程，年華將晚。 望碧雲空暮，佳人何處，夢魂俱遠。 憶舊游、邃館朱扉，小園香徑，尚想桃花人面。 書盈錦軸，恨滿金徽，難寫寸心幽怨。 兩地離愁，一樽芳酒淒涼，危闌倚遍。 盡遲留、憑仗西風，吹乾淚眼。

柳梢青（蔡伸） 

數聲鶗鴃，可憐又是、春歸時節。 滿院東風，海棠鋪繡，梨花飄雪。 丁香露泣殘枝，算未比、愁腸寸結，自是休文，多情多感，不干風月。

鷓鴣天（周紫芝） 

一點殘釭欲盡時，乍涼秋氣滿屏幃。 梧桐葉上三更雨，葉葉聲聲是別離。 調寶瑟，撥金猊，那時同唱《鷓鴣詞》。 如今風雨西樓夜，不聽清歌也淚垂。

踏莎行（周紫芝） 

情似游絲，人如飛絮，淚珠閣定空相覷。 一溪煙柳萬絲垂，無因繫得蘭舟住。 雁過斜陽，草迷煙渚，如今已是愁無數。 明朝且做莫思量，如何過得今宵去！

帝臺春（李甲） 

芳草碧色，萋萋遍南陌。 暖絮亂紅，也似知人，春愁無力。 憶得盈盈拾翠侶，共攜賞、鳳城寒食。 到今來，海角逢春，天涯為客。 愁旋釋、還似織； 淚暗拭，又偷滴。 漫倚遍危闌，盡黃昏也，只是暮雲凝碧。 拚則而今已拚了，忘則怎生便忘得。 又還問鱗鴻，試重尋消息。

憶王孫（李甲） 

萋萋芳草憶王孫，柳外樓高空斷魂，杜宇聲聲不忍聞。 欲黃昏，雨打梨花深閉門。

三臺（万俟詠） 

（清明應制）

見梨花初帶夜月，海棠半含朝雨。 內苑春、不禁過青門，御溝漲、潛通南浦。 東風靜，細柳垂金縷，望鳳闕非煙非霧。 好時代、朝野多歡，遍九陌、太平簫鼓。 乍鶯兒百囀斷續，燕子飛來飛去。 近綠水、臺榭映鞦韆，鬥草聚、雙雙游女。 餳香更、酒冷踏青路，會暗識、夭桃朱戶。 向晚驟、寶馬雕鞍，醉襟惹、亂花飛絮。 正輕寒輕暖漏永，半陰半晴雲暮。 禁火天、已是試新妝，歲華到、三分佳處。 清明看、漢蠟傳宮炬，散翠煙、飛入槐府。 斂兵衛、閶闔門開，住傳宣、又還休務。

二郎神（徐伸） 

悶來彈鵲，又攪碎、一簾花影。 漫試著春衫，還思纖手，燻徹金猊燼冷。 動是愁端如何向？ 但怪得新來多病。 嗟舊日沈腰，如今潘鬢，怎堪臨鏡？ 重省，別時淚濕，羅衣猶凝，料為我厭厭，日高慵起，長托春酲未醒。 雁足不來，馬蹄難駐，門掩一庭芳景。 空佇立，盡日闌干，倚遍晝長人靜。

江神子慢（田為） 

玉臺掛秋月，鉛素淺、梅花傅香雪。 冰姿潔，金蓮襯、小小凌波羅襪。 雨初歇，樓外孤鴻聲漸遠，遠山外、行人音信絕。 此恨對語猶難，那堪更寄書說。 教人紅消翠減，覺衣寬金縷，都為輕別。 太情切。 消魂處、畫角黃昏時節。 聲嗚咽。 落盡庭花春去也，銀蟾迥、無情圓又缺。 恨伊不似餘香，惹鴛鴦結。

驀山溪梅（曹組） 

洗妝真態，不作鉛華御。 竹外一枝斜，想佳人天寒日暮。 黃昏院落，無處著清香，風細細，雪垂垂，何況江頭路。 月邊疏影，夢到消魂處。 結子欲黃時，又須作廉纖細雨。 孤芳一世，供斷有情愁，消瘦損，東陽也，試問花知否？

賀新郎（李玉） 

篆縷消金鼎，醉沉沉、庭陰轉午，畫堂人靜。 芳草王孫知何處？ 惟有楊花糝徑。 漸玉枕、騰騰春醒，簾外殘紅春已透，鎮無聊、殢酒厭厭病。 雲鬢亂，未忺整。 江南舊事休重省，遍天涯尋消問息，斷鴻難倩。 月滿西樓憑欄久，依舊歸期未定。 又只恐瓶沈金井，嘶騎不來銀燭暗，枉教人立盡梧桐影。 誰伴我，對鸞鏡。

燭影搖紅（廖世美） 

（題安陸浮雲樓）

靄靄春空，畫樓森聳凌雲渚。 紫薇登覽最關情，絕妙誇能賦。 惆悵相思遲暮，記當日、朱闌共語。 塞鴻難問，岸柳何窮，別愁紛絮。 催促年光，舊來流水知何處？ 斷腸何必更殘陽，極目傷平楚。 晚霽波聲帶雨，悄無人舟橫野渡。 數峰江上，芳草天涯，參差煙樹。

薄倖（呂濱老） 

青樓春晚，晝寂寂、梳勻又懶。 乍聽得、鴉啼鶯哢，惹起新愁無限。 記年時、偷擲春心，花前隔霧遙相見。 便角枕題詩，寶釵貰酒，共醉青苔深院。 怎忘得、迴廊下，攜手處、花明月滿。 如今但暮雨，蜂愁蝶恨，小窗閑對芭蕉展，卻誰拘管？ 盡無言閑品秦箏，淚滿參差雁。 腰肢漸小，心與楊花共遠。

南浦（孔夷） 

風悲畫角，聽《單于》、三弄落譙門。 投宿駸駸征騎，飛雪滿孤村。 酒市漸闌燈火，正敲窗、亂葉舞紛紛。 送數聲驚雁，乍離煙水，嘹唳度寒雲。 好在半朧淡月，到如今、無處不消魂。 故國梅花歸夢，愁損綠羅裙。 為問暗香閑艷，也相思、萬點付啼痕。 算翠屏應是，兩眉餘恨倚黃昏。

滿江紅（岳飛） 

怒髮衝冠，憑闌處、瀟瀟雨歇。 抬望眼、仰天長嘯，壯懷激烈。 三十功名塵與土，八千里路雲和月。 莫等閑、白了少年頭，空悲切。 靖康恥，猶未雪，臣子憾，何時滅。 駕長車踏破、賀蘭山缺。 壯志饑餐胡虜肉，笑談渴飲匈奴血。 待從頭、收拾舊山河，朝天闕。

燭影搖紅（張掄） 

（上元有懷）

雙闕中天，鳳樓十二春寒淺。 去年元夜奉宸游，曾侍瑤池宴。 玉殿珠簾盡卷，擁群仙、蓬壺閬苑。 五雲深處，萬燭光中，揭天絲管。 馳隙流年，恍如一瞬星霜換。 今宵誰念泣孤臣，回首長安遠。 可是塵緣未斷，漫惆悵、華胥夢短。 滿懷幽恨，數點寒燈，幾聲歸雁。

水龍吟（程垓） 

夜來風雨匆匆，故園定是花無幾。 愁多怨極，等閑孤負，一年芳意。 柳困桃慵，杏青梅小，對人容易。 算好春長在，好花長見，原只是、人憔悴。 回首池南舊事，恨星星、不堪重記。 如今但有，看花老眼，傷時清淚。 不怕逢花瘦，只愁怕、老來風味。 待繁紅亂處，留雲借月，也須拚醉。

六州歌頭（張孝祥） 

長淮望斷，關塞莽然平。 征塵暗，霜風勁，悄邊聲。 黯消凝，追想當年事，殆天數，非人力，洙泗上，弦歌地，亦膻腥。 隔水氈鄉，落日牛羊下，區脫縱橫。 看名王宵獵，騎火一川明，笳鼓悲鳴，遣人驚。 念腰間箭，匣中劍，空埃蠹，竟何成！ 時易失，心徒壯，歲將零，渺神京。 干羽方懷遠，靜烽燧，且休兵。 冠蓋使，紛馳騖，若為情。 聞道中原遺老，常南望，翠葆霓旌。 使行人到此，忠憤氣填膺，有淚如傾。

念奴嬌（張孝祥） 

洞庭青草，近中秋、更無一點風色。 玉界瓊田三萬頃，著我扁舟一葉。 素月分輝，銀河共影，表裏俱澄澈。 怡然心會，妙處難與君說。 應念嶺海經年，孤光自照，肝膽皆冰雪。 短髮蕭騷襟袖冷，穩泛滄浪空闊。 盡挹西江，細斟北斗，萬象為賓客。 扣舷獨嘯，不知今夕何夕。

六州歌頭（韓元吉） 

東風著意，先上小桃枝。 紅粉膩，嬌如醉，倚朱扉。 記年時，隱映新妝面，臨水岸，春將半，雲日暖，斜橋轉，夾城西。 草軟莎平。 跋馬垂楊渡，玉勒爭嘶。 認蛾眉，凝笑臉，薄拂燕脂，繡戶曾窺，恨依依。 共攜手處，香如霧，紅隨步，怨春遲。 消瘦損，憑誰問？ 只花知，淚空垂。 舊日堂前燕，和煙雨，又雙飛。 人自老，春長好，夢佳期。 前度劉郎，幾許風流地，花也應悲。 但茫茫暮靄，目斷武陵溪，往事難追。

好事近（韓元吉） 

凝碧舊池頭，一聽管弦淒切。 多少梨園聲在，總不堪華髮。 杏花無處避春愁，也傍野煙發。 惟有御溝聲斷，似知人嗚咽。

瑞鶴仙（袁去華） 

郊原初過雨，見數葉零亂，風定猶舞。 斜陽掛深樹，映濃愁淺黛，遙山媚嫵。 來時舊路，尚岩花、嬌黃半吐。 到而今惟有、溪邊流水，見人如故。 無語，郵亭深靜，下馬還尋，舊曾題處。 無聊倦旅，傷離恨，最愁苦。 縱收香藏鏡，他年重到，人面桃花在否？ 念沉沉小閣幽窗，有時夢去。

劍器近（袁去華） 

夜來雨，賴倩得東風吹住。 海棠正妖饒處，且留取。 悄庭戶，試細聽鶯啼燕語，分明共人愁緒，怕春去。 佳樹，翠陰初轉午。 重簾未卷，乍睡起，寂寞看風絮。 偷彈清淚寄煙波，見江頭故人，為言憔悴如許。 彩箋無數，去卻寒暄，到了渾無定據。 斷腸落日千山暮。

安公子（袁去華） 

弱柳千絲縷，嫩黃勻遍鴉啼處。 寒入羅衣春尚淺，過一番風雨。 問燕子來時，綠水橋邊路，曾畫樓、見箇人人否？ 料靜掩雲窗，塵滿哀弦危柱。 庾信愁如許，為誰都著眉端聚。 獨立東風彈淚眼，寄煙波東去。 念永晝春閑，人倦如何度？ 閑傍枕、百囀黃鸝語。 喚覺來厭厭，殘照依然花塢。

瑞鶴仙（陸淞） 

臉霞紅印枕，睡覺來、冠兒還是不整。 屏閒麝煤冷，但眉峰壓翠，淚珠彈粉。 堂深晝永，燕交飛、風簾露井。 恨無人說與，相思近日，帶圍寬盡。 重省，殘燈朱幌，淡月紗窗，那時風景。 陽臺路回，雲雨夢，便無準。 待歸來，先指花梢教看，卻把心期細問。 問因循過了青春，怎生意穩。

卜算子（陸游） 

（詠梅）

驛外斷橋邊，寂寞開無主。 已是黃昏獨自愁，更著風和雨。 無意苦爭春，一任群芳妒。 零落成泥碾作塵，只有香如故。

水龍吟（陳亮） 

鬧花深處樓臺，畫簾半卷東風軟。 春歸翠陌，平莎茸嫩，垂楊金淺。 遲日催花，淡雲閣雨，輕寒輕暖。 恨芳菲世界，遊人未賞，都付與鶯和燕。 寂寞憑高念遠，向南樓、一聲歸雁。 金釵鬥草，青絲勒馬，風流雲散。 羅綬分香，翠綃封淚，幾多幽怨？ 正消魂又是，疏煙淡月，子規聲斷。

憶秦娥（范成大） 

樓陰缺，闌干影臥東廂月。 東廂月，一天風露，杏花如雪。 隔煙催漏金虯咽，羅幃黯淡燈花結。 燈花結，片時春夢，江南天闊。

眼兒媚（范成大） 

（萍鄉道中乍晴，臥輿中困甚，小憩柳塘。）

酣酣日腳紫煙浮，妍暖破輕裘。 困人天色，醉人花氣，午夢扶頭。 春慵恰似春塘水，一片縠紋愁。 溶溶曳曳，東風無力，欲避還休。

霜天曉角（范成大） 

晚晴風歇，一夜春威折。 脈脈花疏天淡，雲來去，數枝雪。 勝絕，愁亦絕，此情誰共說。 惟有兩行低雁，知人倚畫樓月。

賀新郎（辛棄疾） 

（別茂嘉十二弟）

綠樹聽鵜鴃，更那堪、鷓鴣聲住，杜鵑聲切。 啼到春歸無啼處，苦恨芳菲都歇。 算未抵人間離別，馬上琵琶關塞黑，更長門、翠輦辭金闕，看燕燕，送歸妾。 將軍百戰身名裂，向河梁、回頭萬里。 故人長絕。 易水蕭蕭西風冷，滿座衣冠似雪。 正壯士、悲歌未徹。 啼鳥還知如許恨，料不啼、清淚長啼血，誰共我，醉明月？

念奴嬌（辛棄疾） 

（書東流村壁）

野塘花落，又匆匆過了清明時節。 劃地東風欺客夢，一枕雲屏寒怯。 曲岸持觴，垂楊繫馬，此地曾經別。 樓空人去，舊游飛燕能說。 聞道綺陌東頭，行人曾見，簾底纖纖月。 舊恨春江流不盡，新恨雲山千疊。 料得明朝，樽前重見，鏡裏花難折。 也應驚問，近來多少華髮？

漢宮春（辛棄疾） 

（立春）

春已歸來，看美人頭上，裊裊春幡。 無端風雨，未肯收盡餘寒。 年時燕子，料今宵夢到西園。 渾未辨、黃柑薦酒，更傳青韭堆盤。 卻笑東風，從此便薰梅染柳，更沒些閑。 閑時又來鏡裏，轉變朱顏。 清愁不斷，問何人會解連環。 生怕見花開花落，朝來塞雁先還。

賀新郎（辛棄疾） 

（賦琵琶）

鳳尾龍香撥，自開元《霓裳曲》罷，幾番風月。 最苦潯陽江頭客，畫舸亭亭待發。 記出塞、黃雲堆雪。 馬上離愁三萬里，望昭陽、宮殿孤鴻沒，弦解語，恨難說。 遼陽驛使音塵絕，瑣窗寒、輕攏慢拈，淚珠盈睫。 推手含情還卻手，一抹《梁州》哀徹。 千古事、雲飛煙滅。 賀老定場無消息，想沉香亭北繁華歇，彈到此，為嗚咽。

水龍吟（辛棄疾） 

（登建康賞心亭）

楚天千里清秋，水隨天去秋無際。 遙岑遠目，獻愁供恨，玉簪螺髻。 落日樓頭，斷鴻聲裏，江南遊子，把吳鉤看了，欄干拍遍，無人會、登臨意。 休說鱸魚堪膾，盡西風季鷹歸未？ 求田問舍，怕應羞見，劉郎才氣。 可惜流年，憂愁風雨，樹猶如此。 倩何人喚取，紅巾翠袖。 搵英雄淚？

摸魚兒（辛棄疾） 

（淳熙己亥，自湖北漕移湖南，同官王正之置酒小山亭，為賦）

更能消幾番風雨，匆匆春又歸去。 惜春長怕花開早。 何況落紅無數。 春且住！ 見說道、天涯芳草無歸路。 怨春不語，算只有殷勤，畫檐珠網，盡日惹飛絮。 長門事，準擬佳期又誤，蛾眉曾有人妒。 千金縱買相如賦，脈脈此情誰訴？ 君莫舞！ 君不見、玉環飛燕皆塵土。 閑愁最苦。 休去倚危闌，斜陽正在，煙柳斷腸處。

永遇樂（辛棄疾） 

（京口北固亭懷古）

千古江山，英雄無覓、孫仲謀處。 舞榭歌臺，風流總被、雨打風吹去。 斜陽草樹，尋常巷陌，人道寄奴曾住。 想當年，金戈鐵馬，氣吞萬里如虎。 元嘉草草，封狼居胥，贏得倉皇北顧。 四十三年，望中猶記、燈火揚州路。 可堪回首，佛狸祠下，一片神鴉社鼓。 憑誰問，廉頗老矣，尚能飯否？

木蘭花慢（辛棄疾） 

（滁州送范倅）

老來情味減，對別酒，怯流年。 況屈指中秋，十分好月，不照人圓。 無情水都不管，共西風、只管送歸船。 秋晚蓴鱸江上，夜深兒女燈前。 征衫，便好去朝天，玉殿正思賢。 想夜半承明，留教視草，卻遣籌邊。 長安，故人問我，道愁腸殢酒只依然。 目斷秋霄落雁，醉來時響空弦。

祝英臺近（辛棄疾） 

寶釵分，桃葉渡，煙柳暗南浦。 怕上層樓，十日九風雨。 斷腸片片飛紅，都無人管，更誰勸啼鶯聲住？ 鬢邊覷，應把花卜歸期，才簪又重數。 羅帳燈昏，哽咽夢中語。 是他春帶愁來，春歸何處？ 卻不解帶將愁去。

青玉案 (辛棄疾) 　元夕

東風夜放花千樹，更吹落、星如雨。 寶馬雕車香滿路，鳳簫聲動，玉壺光轉，一夜魚龍舞。

蛾兒雪柳黃金縷，笑語盈盈暗香去。 眾裡尋他千百度；驀然回首，那人卻在、燈火闌珊處。

鷓鴣天（辛棄疾） 

（鵝湖歸病起作）

枕簟溪堂冷欲秋，斷雲依水晚來收。 紅蓮相倚渾如醉，白鳥無言定自愁。 書咄咄，且休休，一丘一壑也風流。 不知筋力衰多少，但覺新來懶上樓。

菩薩蠻（辛棄疾） 

（書江西造口壁）

鬱孤臺下清江水，中間多少行人淚。 西北是長安，可憐無數山。 青山遮不住，畢竟江流去。 江晚正愁余，山 深聞鷓鴣。

點絳唇（姜夔） 

（丁未冬，過吳松作。）

燕雁無心，太湖西畔隨雲去。 數峰清苦，商略黃昏雨。 第四橋邊，擬共天隨住。 今何許？ 憑欄懷古，殘柳參差舞。

鷓鴣天（姜夔） 

（元夕有所夢）

肥水東流無盡期，當初不合種相思。 夢中未比丹青見，暗裏忽驚山鳥啼。 春未綠，鬢先絲，人閒別久不成悲。 誰教歲歲紅蓮夜，兩處沉吟各自知。

踏莎行（姜夔） 

（自沔東來。丁未元日至金陵，江上感夢而作。）

燕燕輕盈，鶯鶯嬌軟，分明又向華胥見。 夜長爭得薄情知？ 春初早被相思染。 別後書辭，別時針線，離魂暗逐郎行遠。 淮南皓月冷千山，冥冥歸去無人管。

慶宮春（姜夔） 

（小序略）

雙槳蓴波，一蓑松雨，暮愁漸滿空闊。 呼我盟鷗，翩翩欲下，背人還過木末。 那回歸去，蕩雲雪孤舟夜發。 傷心重見，依約眉山，黛痕低壓。 采香徑裏春寒，老子婆娑，自歌誰答？ 垂虹西望，飄然引去，此興平生難遏。 酒醒波遠，正凝想明璫素襪。 如今安在？ 惟有闌干，伴人一霎。

齊天樂（姜夔） 

（小序略）

庾郎先自吟愁賦，淒淒更聞私語。 露濕銅鋪，苔侵石井，都是曾聽伊處。 哀音似訴，正思婦無眠，起尋機杼。 曲曲屏山，夜涼獨自甚情緒？ 西窗又吹暗雨，為誰頻斷續，相和砧杵？ 候館迎秋，離宮吊月，別有傷心無數。 《豳》詩漫與，笑籬落呼燈，世間兒女。 寫入琴絲，一聲聲更苦。

琵琶仙（姜夔） 

（小序略）

雙槳來時，有人似舊曲桃根桃葉。 歌扇輕約飛花，蛾眉正奇絕。 春漸遠，汀洲自綠，更添了幾聲啼鴃。 十里揚州，三生杜牧，前事休說。 又還是宮燭分煙，奈愁裏匆匆換時節。 都把一襟芳思，與空階榆莢。 千萬縷、藏鴉細柳，為玉尊、起舞回雪。 想見西出陽關，故人初別。

八歸（姜夔） 

（湘中送胡德華）

芳蓮墜粉，疏桐吹綠，庭院暗雨乍歇。 無端抱影銷魂處，還見篠牆螢暗，蘚階蛩切。 送客重尋西去路，問水面、琵琶誰撥？ 最可惜、一片江山，總付與啼鴃。 長恨相逢未款，而今何事，又對西風離別？ 渚寒煙淡，棹移人遠，飄渺行舟如葉。 想文君望久，倚竹愁生步羅襪。 歸來後、翠尊雙飲，下了珠簾，玲瓏閑看月。

念奴嬌（姜夔） 

（小序略）

鬧紅一舸，記來時嘗與鴛鴦為侶。 三十六陂人未到，水佩風裳無數。 翠葉吹涼，玉容消酒，更灑菰蒲雨。 嫣然搖動，冷香飛上詩句。 日暮，青蓋亭亭，情人不見，爭忍凌波去？ 只恐舞衣寒易落，愁入西風南浦。 高柳垂陰，老魚吹浪，留我花間住。 田田多少，幾回沙際歸路。

揚州慢（姜夔） 

（小序略）

淮左名都，竹西佳處，解鞍少駐初程。 過春風十里，盡薺麥青青。 自胡馬窺江去後，廢池喬木，猶厭言兵。 漸黃昏，清角吹寒，都在空城。 杜郎俊賞，算而今、重到須驚。 縱豆蔻詞工，青樓夢好，難賦深情。 二十四橋仍在，波心蕩冷月無聲。 念橋邊紅藥，年年知為誰生？

長亭怨慢（姜夔） 

（小序略）

漸吹盡，枝頭香絮，是處人家，綠深門戶。 遠浦縈回，暮帆零亂，向何許？ 閱人多矣，誰得似長亭樹？ 樹若有情時，不會得青青如此！ 日暮，望高城不見，只見亂山無數。 韋郎去也，怎忘得玉環分付。 第一是早早歸來，怕紅萼無人為主。 算空有並刀，難剪離愁千縷。

淡黃柳（姜夔） 

（小序略）

空城曉角，吹入垂楊陌。 馬上單衣寒惻惻。 看盡鵝黃嫩綠，都是江南舊相識。 正岑寂，明朝又寒食。 強攜酒、小橋宅，怕梨花落盡成秋色。 燕燕飛來，問春何在？ 惟有池塘自碧。

暗香（姜夔） 

（小序略）

舊時月色，算幾番照我，梅邊吹笛？ 喚起玉人，不管清寒與攀摘。 何遜而今漸老，都忘卻春風詞筆。 但怪得竹外疏花，香冷入瑤席。 江國，正寂寂，嘆寄與路遙，夜雪初積。 翠尊易泣。 紅萼無言耿相憶。 長記曾攜手處，千樹壓、西湖寒碧。 又片片、吹盡也，幾時見得？

疏影（姜夔） 

苔枝綴玉，有翠禽小小，枝上同宿。 客裏相逢，籬角黃昏，無言自倚修竹。 昭君不慣胡沙遠，但暗憶、江南江北。 想佩環月夜歸來，化作此花幽獨。 猶記深宮舊事，那人正睡裏，飛近蛾綠。 莫似春風，不管盈盈，早與安排金屋。 還教一片隨波去，又卻怨玉龍哀曲。 等恁時、重覓幽香，已入小窗橫幅。

翠樓吟（姜夔） 

（小序略）

月冷龍沙，塵清虎落，今年漢酺初賜。 新翻胡部曲，聽氈幕元戎歌吹。 層樓高峙，看欄曲縈紅，檐牙飛翠。 人姝麗，粉香吹下，夜寒風細。 此地宜有詞仙，擁素雲黃鶴，與君游戲。 玉梯凝望久，但芳草萋萋千里。 天涯情味，仗酒襏清愁，花消英氣。 西山外，晚來還卷，一簾秋霽。

杏花天（姜夔） 

（小序略）

綠絲低拂鴛鴦浦，想桃葉，當時喚渡。 又將愁眼與春風，待去，倚蘭橈更少駐。 金陵路，鶯吟燕舞。 算潮水知人最苦。 滿汀芳草不成歸，日暮，更移舟向甚處？

一萼紅（姜夔） 

（小序略）

古城陰，有官梅幾許，紅萼未宜簪。 池面冰膠，牆腰雪老，雲意還又沉沉。 翠藤共、閑穿徑竹，漸笑語、驚起臥沙禽。 野老林泉，故王臺榭，呼喚登臨。 南去北來何事，蕩湘雲楚水，目極傷心。 朱戶黏雞，金盤簇燕，空嘆時序侵尋。 記曾共、西樓雅集，想垂柳、還嫋萬絲金。 待得歸鞍到時，只怕春深。

霓裳中序第一（姜夔） 

（小序略）

亭皋正望極，亂落江蓮歸未得。 多病卻無氣力，況紈扇漸疏，羅衣初索。 流光過隙，嘆杏梁、雙燕如客。 人何在？ 一簾淡月，彷彿照顏色。 幽寂，亂蛩吟壁，動庾信、清愁似織。 沉思年少浪跡，笛裏關山，柳下坊陌。 墜紅無信息，漫暗水、涓涓溜碧。 飄零久、而今何意，醉臥酒壚側。

小重山（章良能） 

柳暗花明春事深，小闌紅芍藥，已抽簪。 雨餘風軟碎鳴禽，遲遲日，猶帶一分陰。 往事莫沉吟。 身閑時序好、且登臨。 舊游無處不堪尋，無尋處，惟有少年心。

唐多令（劉過） 

（小序略）

蘆葉滿汀洲，塞沙帶淺流。 二十年重過南樓。 柳下繫船猶未穩，能幾日，又中秋。 黃鶴斷磯頭，故人曾到否？ 舊江山渾是新愁。 欲買桂花同載酒，終不似，少年游。

木蘭花（嚴仁） 

春風只在園西畔，薺菜花繁蝴蝶亂。 冰池晴綠照還空，香徑落紅吹已斷。 意長翻恨游絲短，盡日相思羅帶緩。 寶奩如月不欺人，明日歸來君試看。

風入松（俞國寶） 

一春長費買花錢，日日醉湖邊。 玉驄慣識西湖路，驕嘶過、沽酒樓前。 紅杏香中簫鼓，綠楊影裏鞦韆。 暖風十里麗人天。 花壓鬢雲偏。 畫船載取春歸去，餘情寄湖水湖煙。 明日重扶殘醉，來尋陌上花鈿。

滿庭芳（張鎡） 

（促織兒）

月洗高梧，露漙幽草，寶釵樓外秋深。 土花沿翠，螢火墜牆陰。 靜聽寒聲斷續，微韻轉、淒咽悲沉。 爭求侶、殷勤勸織，促破曉機心。 兒時曾記得，呼燈灌穴，斂步隨音。 任滿身花影，猶自追尋。 攜向華堂戲鬥，亭臺小、籠巧妝金。 今休說，從渠床下，涼夜伴孤吟。

宴山亭（張鎡） 

幽夢初回，重陰未開，曉色催成疏雨。 竹檻氣寒，蕙畹聲搖，新綠暗通南浦。 未有人行，才半啟迴廊朱戶。 無緒，空望極霓旌，錦書難據。 苔徑追憶曾游，念誰伴鞦韆，彩繩芳柱。 犀廉黛卷，鳳枕雲孤，應也幾番凝佇。 怎得伊來，花霧繞、小堂深處。 留住，直到老不教歸去。

綺羅香（史達祖） 

（詠春雨）

做冷欺花，將煙困柳，千里偷催春暮。 盡日冥迷，愁裏欲飛還住。 驚粉重、蝶宿西園，喜泥潤、燕歸南浦。 最妨他佳約風流，鈿車不到杜陵路。 沉沉江上望極，還被春潮晚急，難尋官渡。 隱約遙峰，和淚謝娘眉嫵。 臨斷岸、新綠生時，是落紅、帶愁流處。 記當日門掩梨花，翦燈深夜語。

雙雙燕（史達祖） 

（詠燕）

過春社了，度簾幕中間，去年塵冷。 差池欲住，試入舊巢相並。 還相雕梁藻井，又軟語商量不定。 飄然快拂花梢，翠尾分開紅影。 芳徑，芹泥雨潤，愛貼地爭飛，竟夸輕俊。 紅樓歸晚，看足柳昏花暝。 應自棲香正穩，便忘了天涯芳信。 愁損翠黛雙蛾，日日畫闌獨憑。

東風第一枝（史達祖） 

（春雪）

巧沁蘭心，偷黏草甲，東風慾障新暖。 漫疑碧瓦難留，信知暮寒猶淺。 行天入鏡，做弄出、輕松纖軟。 料故園、不捲重簾，誤了乍來雙燕。 青未了、柳回白眼。 紅欲斷、杏開素麵。 舊游憶著山陰，後盟遂妨上苑。 寒爐重熨，便放漫春衫針線。 怕鳳靴挑菜歸來，萬一灞橋相見。

喜遷鶯（史達祖） 

月波疑滴，望玉壺天近，了無塵隔。 翠眼圈花，冰絲織練，黃道寶光相直，自憐詩酒瘦，難應接許多春色。 最無賴，是隨香趁燭，曾伴狂客。 蹤跡，漫記憶，老了杜郎，忍聽東風笛。 柳院燈疏，梅廳雪在，誰與細傾春碧？ 舊情拘未定，猶自學當年游歷。 怕萬一，誤玉人夜寒簾隙。

三姝媚（史達祖） 

煙光搖縹瓦，望晴檐多風，柳花如酒。 錦瑟橫床，想淚痕塵影，鳳弦常下。 倦出犀帷，頻夢見、王孫驕馬。 諱道相思，偷理綃裙，自驚腰衩。 惆悵南樓遙夜，記翠箔張燈，枕肩歌罷。 又入銅駝，遍舊家門巷，首詢聲價。 可惜東風，將恨與閑花俱謝。 記取崔徽模樣，歸來暗寫。

秋霽（史達祖） 

江水蒼蒼，望倦柳愁荷，共感秋色。 廢閣先涼，古簾空暮，雁程最嫌風力。 故園信息，愛渠入眼南山碧。 念上國，誰是膾鱸江漢未歸客。 還又歲晚、瘦骨臨風，夜聞秋聲，吹動岑寂。 露蛩悲、青燈冷屋，翻書愁上鬢毛白。 年少俊游渾斷得，但可憐處，無奈苒苒魂驚，采香南浦，翦梅煙驛。

夜合花（史達祖） 

柳鎖鶯魂，花翻蝶夢，自知愁染潘郎。 輕衫未攬，猶將淚點偷藏。 念前事，怯流光，早春窺、酥雨池塘。 向消凝裏，梅開半面，情滿徐妝。 風絲一寸柔腸，曾在歌邊惹恨，燭底縈香。 芳機瑞錦，如何未織鴛鴦。 人扶醉，月依牆。 是當初、誰敢疏狂！ 把閑言語，花房夜久，各自思量。

玉蝴蝶（史達祖） 

晚雨未摧宮樹，可憐閑葉，猶抱涼蟬。 短景歸秋，吟思又接愁邊。 漏初長、夢魂難禁，人漸老、風月俱寒。 想幽歡土花庭甃，蟲網闌干。 無端啼蛄攪夜，恨隨團扇，苦近秋蓮。 一笛當樓，謝娘懸淚立風前。 故園晚、強留詩酒，新雁遠、不致寒暄。 隔蒼煙、楚香羅袖，誰伴嬋娟。

八歸（史達祖） 

秋江帶雨，寒沙縈水，人瞰畫閣愁獨。 煙蓑散響驚詩思，還被亂鷗飛去，秀句難續。 冷眼盡歸圖畫上，認隔岸、微茫雲屋。 想半屬、漁市樵村，欲暮竟燃竹。 須信風流未老，憑持尊酒，慰此淒涼心目。 一鞭南陌，幾篙官渡，賴有歌眉舒綠。 只匆匆殘照，早覺閑愁掛喬木。 應難奈故人天際，望徹淮山，相思無雁足。

生查子（劉克莊） 

（元夕戲陳敬叟）

繁燈奪霽華，戲鼓侵明發。 物色舊時同，情味中年別。 淺畫鏡中眉，深拜樓中月。 人散市聲收，漸入愁時節。

賀新郎（劉克莊） 

（端午）

深院榴花吐，畫簾開、綀衣紈扇，午風清暑。 兒女紛紛夸結束，新樣釵符艾虎。 早已有遊人觀渡。 老大逢場慵作戲，任陌頭、年少爭旗鼓，溪雨急，浪花舞。 靈均標致高如許，憶生平既紉蘭佩，更懷椒醑。 誰信騷魂千載後，波底垂涎角黍。 又說是蛟饞龍怒。 把似而今醒到了，料當年、醉死差無苦，聊一笑，吊千古。

賀新郎（劉克莊） 

（九日）

湛湛長空黑，更那堪、斜風細雨，亂愁如織。 老眼平生空四海，賴有高樓百尺。 看浩蕩、千崖秋色。 白髮書生神州淚，盡淒涼不向牛山滴。 追往事，去無跡。 少年自負凌雲筆，到而今春華落盡，滿懷蕭瑟。 常恨世人新意少，愛說南朝狂客。 把破帽年年拈出。 若對黃花孤負酒，怕黃花也笑人岑寂。 鴻北去，日西匿。

木蘭花（劉克莊） 

（戲林推）

年年躍馬長安市，客舍似家家似寄。 青錢換酒日無何，紅燭呼盧宵不寐。 易挑錦婦機中字，難得玉人心下事。 男兒西北有神州，莫滴水西橋畔淚。

江城子（盧祖皋） 

畫樓簾幕卷新晴，掩銀屏，曉寒輕。 墜粉飄香，日日喚愁生。 暗數十年湖上路，能幾度、著娉婷。 年華空自感飄零，擁春酲，對誰醒？ 天闊雲閑，無處覓簫聲。 載酒買花年少事，渾不似、舊心情。

宴清都（盧祖皋） 

春訊飛瓊管，風日薄，度牆啼鳥聲亂。 江城次第，笙歌翠合，綺羅香暖。 溶溶澗淥冰泮，醉夢裏，年華暗換。 料黛眉，重鎖隋堤，芳心還動梁苑。 新來雁闊雲音，鸞分鑒影，無計重見。 春啼細雨，籠愁淡月，恁時庭院。 離腸未語先斷，算猶有憑高望眼。 更那堪衰草連天，飛梅弄晚。

南鄉子（潘牥） 

（題南劍州妓館）

生怕倚闌干，閣下溪聲閣外山。 惟有舊時山共水，依然，暮雨朝雲去不還。 應是躡飛鸞，月下時時整佩環。 月又漸低霜又下，更闌，折得梅花獨自看。

瑞鶴仙（陸叡） 

濕雲黏雁影，望征路，愁迷離緒難整。 千金買光景，但疏鐘催曉，亂鴉啼暝。 花悰暗省，許多情，相逢夢境。 便行雲都不歸來，也合寄將音信。 孤回，盟鸞心在，跨鶴程高，後期無準。 情絲待翦，翻惹得舊時恨。 怕天教何處，參差雙燕，還染殘朱剩粉。 對菱花與說相思，看誰瘦損？

渡江雲（吳文英） 

（西湖清明）

羞紅鬢淺恨，晚風未落，片繡點重茵。 舊堤分燕尾，桂棹輕鷗，寶勒倚殘雲。 千絲怨碧，漸路入仙塢迷津。 腸漫回，隔花時見、背面楚腰身。 逡巡，題門惆悵，墮履牽縈，數幽期難準，還始覺留情緣眼，寬帶因春。 明朝事與孤煙冷，做滿湖風雨愁人。 山黛暝，塵波澹綠無痕。

夜合花（吳文英） 

（白鶴江入京，泊葑門，有感）

柳暝河橋，鶯清臺苑，短策頻惹春香。 當時夜泊，溫柔便入深鄉。 詞韻窄，酒杯長。 翦蠟花、壺箭催忙。 共追游處，凌波翠陌，連棹橫塘。 十年一夢淒涼，似西湖燕去，吳館巢荒。 重來萬感，依前喚酒銀罌。 溪雨急，岸花狂，趁殘鴉飛過蒼茫。 故人樓上，憑誰指與，芳草斜陽？

霜葉飛（吳文英） 

（重九）

斷煙離緒，關心事，斜陽紅隱霜樹。 半壺秋水薦黃花，香噀西風雨。 縱玉勒、輕飛迅羽，淒涼誰吊荒臺古。 記醉踏南屏，彩扇咽寒蟬，倦夢不知蠻素。 聊對舊節傳杯，塵箋蠹管，斷闋經歲慵賦。 小蟾斜影轉東籬，夜冷殘蛩語。 早白髮、緣愁萬縷，驚飆從卷烏紗去，漫細將、茱萸看，但約明年，翠微高處。

宴清都（吳文英） 

（連理海棠）

繡幄鴛鴦柱，紅情密、膩雲低護秦樹。 芳根兼倚，花梢鈿合，錦屏人妒。 東風睡足交枝，正夢枕瑤釵燕股。 障灩蠟、滿照歡叢，嫠蟾冷落羞度。 人間萬感幽單，華清慣浴，春盎風露。 連鬟並暖，同心共結，向承恩處。 憑誰為歌《長恨》？ 暗殿鎖、秋燈夜語。 敘舊期、不負春盟，紅朝翠暮。

齊天樂（吳文英） 

煙波桃葉西陵路，十年斷魂潮尾。 古柳重攀，輕鷗聚別，陳跡危亭獨倚。 涼颸乍起，渺煙磧飛帆，暮山橫翠。 但有江花，共臨秋鏡照憔悴。 華堂燭暗送客，眼波回盼處，芳艷流水。 素骨凝冰，柔蔥蘸雪，猶憶分瓜深意。 清樽未洗，夢不濕行雲，漫沾殘淚。 可惜秋宵，亂蛩疏雨裏。

花犯（吳文英） 

（郭希道送水仙索賦）

小娉婷清鉛素靨，蜂黃暗偷暈。 翠翹欹鬢。 昨夜冷中庭，月下相認，睡濃更苦淒風緊。 驚回心未穩。 送曉色、一壺蔥蒨，才知花夢準。 湘娥化作此幽芳，凌波路，古岸雲沙遺恨。 臨砌影，寒香亂、凍梅藏韻。 熏爐畔、旋移傍枕，還又見、玉人垂紺鬒。 料喚賞、清華池館，臺杯須滿引。

浣溪沙（吳文英） 

門隔花深舊夢游，夕陽無語燕歸愁，玉纖香動小簾鉤。 落絮無聲春墮淚，行雲有影月含羞，東風臨夜冷於秋。

浣溪沙（吳文英） 

波面銅花冷不收，玉人垂釣理纖鉤，月明池閣夜來秋。 江燕話歸成曉別，水花紅減似春休，西風梧井葉先愁。

點絳唇（吳文英） 

（試燈夜初晴）

卷盡愁雲，素娥臨夜新梳洗。 暗塵不起，酥潤凌波地。 輦路重來，彷彿燈前事。 情如水，小樓熏被，春夢笙歌裏。

祝英臺近（吳文英） 

（春日客龜溪游廢園）

采幽香，巡古苑，竹冷翠微路。 鬥草溪根，沙印小蓮步。 自憐兩鬢清霜，一年寒食，又身在雲山深處。 晝閑度，因甚天也慳春，輕陰便成雨？ 綠暗長亭，歸夢趁風絮。 有情花影闌干，鶯聲門徑，解留我霎時凝佇。

祝英臺近（吳文英） 

（除夜立春）

剪紅情，裁綠意，花信上釵股。 殘日東風，不放歲華去。 有人添燭西窗，不眠侵曉，笑聲轉新年鶯語。 舊樽俎，玉纖曾擘黃柑，柔香繫幽素。 歸夢湖邊，還迷鏡中路。 可憐千點吳霜，寒消不盡，又相對落梅如雨。

澡蘭香（吳文英） 

（淮安重午）

盤絲繫腕，巧篆垂簪，玉隱紺紗睡覺。 銀瓶露井，彩箑雲窗，往事少年依約。 為當時曾寫榴裙，傷心紅綃褪萼。 黍夢光陰，漸老汀洲煙蒻。 莫唱江南古調，怨抑難招，楚江沉魄。 薰風燕乳，暗雨槐黃，午鏡澡蘭簾幕。 念秦樓、也擬人歸，應翦菖蒲自酌。 但悵望一縷新蟾，隨人天角。

風入松（吳文英） 

聽風聽雨過清明，愁草瘞花銘。 樓前綠暗分攜路，一絲柳、一寸柔情。 料峭春寒中酒，交加曉夢啼鶯。 西園日日掃林亭，依舊賞新晴。 黃蜂頻撲鞦韆索，有當時纖手香凝。 惆悵雙鴛不到，幽階一夜苔生。

鶯啼序（吳文英） 

（春晚感懷）

殘寒正欺病酒，掩沉香繡戶。 燕來晚、飛入西城，似說春事遲暮。 畫船載、清明過卻，晴煙冉冉吳宮樹。 念羈情、游蕩隨風，化為輕絮。 十載西湖，傍柳繫馬，趁嬌塵軟霧。 遡紅漸招入仙溪，錦兒偷寄幽素。 倚銀屏、春寬夢窄，斷紅濕、歌紈金縷。 暝堤空，輕把斜陽，總還鷗鷺。 幽蘭旋老，杜若還生，水鄉尚寄旅。 別後訪、六橋無信，事往花萎，瘞玉埋香，幾番風雨。 長波妒盼，遙山羞黛，漁燈分影春江宿，記當時、短楫桃根渡，青樓彷佛。 臨分敗壁題詩，淚墨慘澹塵土。 危亭望極，草色天涯，嘆鬢侵半薴。 暗點檢、離痕歡唾，尚染鮫綃，嚲鳳迷歸，破鸞慵舞。 殷勤待寫，書中長恨，藍霞遼海沉過雁，漫相思、彈入哀箏柱。 傷心千里江南，怨曲重招，斷魂在否？

惜黃花慢（吳文英） 

（小序略）

送客吳皋，正試霜夜冷，楓落長橋。 望天不盡，背城漸杳，離亭黯黯，恨水迢迢。 翠香零落紅衣老，暮愁鎖、殘柳眉梢。 念瘦腰、沈郎舊日，曾繫蘭橈。 仙人鳳咽瓊簫。 悵斷魂送遠，《九辯》難招。 醉鬟留盼，小窗翦燭，歌雲載恨，飛上銀霄。 素秋不解隨船去，敗紅趁一葉寒濤。 夢翠翹，怨鴻料過南譙。

高陽臺（吳文英） 

宮粉雕痕，仙雲墮影，無人野水荒灣。 古石埋香，金沙鎖骨連環。 南樓不恨吹橫笛，恨曉風千里關山。 半飄零、庭上黃昏，月冷闌干。 壽陽空理愁鸞，問誰調玉髓，暗補香瘢？ 細雨歸鴻，孤山無限春寒。 離魂難倩招清些，夢縞衣解佩溪邊。 最愁人、啼鳥晴明，葉底清圓。

高陽臺（吳文英） 

（豐樂樓分韻得如字）

修竹凝妝，垂楊駐馬，憑闌淺畫成圖。 山色誰題？ 樓前有雁斜書。 東風緊送斜陽下，弄舊寒、晚酒醒餘。 自消凝，能幾花前，頓老相如？ 傷春不在高樓上，在燈前欹枕，雨外熏爐。 怕檥遊船，臨流可奈清臞？ 飛紅若到西湖底，攪翠瀾、總是愁魚。 莫重來、吹盡香綿，淚滿平蕪。

三姝媚（吳文英） 

（過都城舊居有感）

湖山經醉慣，漬春衫，啼痕酒痕無限。 又客長安，嘆斷襟零袂，涴塵誰浣。 紫曲門荒，沿敗井、風搖青蔓。 對語東鄰，猶是曾巢，謝堂雙燕。 春夢人間須斷，但怪得當年，夢緣能短。 繡屋秦箏，傍海棠偏愛，夜深開宴。 舞歇歌沉，花未減、紅顏先變。 佇久河橋欲去，斜陽淚滿。

八聲甘州（吳文英） 

（靈岩陪庾幕諸公游）

渺空煙四遠，是何年、青天墜長星。 幻蒼崖雲樹，名娃金屋，殘霸宮城。 箭徑，酸風射眼，膩水染花腥。 時靸雙鴛響，廊葉秋聲。 宮裏吳王沉醉，倩五湖倦客，獨釣醒醒。 問蒼波無語，華髮奈山青。 水涵空、闌干高處，送亂鴉、斜日落漁汀。 連呼酒，上琴臺去，秋與雲平。

踏莎行（吳文英） 

潤玉籠綃，檀櫻倚扇，繡圈猶帶脂香淺。 榴心空疊舞裙紅，艾枝應壓愁鬟亂。 午夢千山，窗陰一箭，香瘢新褪紅絲腕。 隔江人在雨聲中，晚風菰葉生秋怨。

瑞鶴仙（吳文英） 

晴絲牽緒亂，對滄江斜日，花飛人遠。 垂楊暗吳苑，正旗亭煙冷，河橋風暖。 蘭情蕙盼，惹相思、春根酒畔。 又爭知、吟骨縈消，漸把舊衫重翦。 淒斷流紅千浪，缺月孤樓，總難留燕。 歌塵凝扇，待憑信，拚分鈿。 試挑燈欲寫，還依不忍，箋幅偷和淚卷。 寄殘雲剩雨蓬萊，也應夢見。

鷓鴣天（吳文英） 

（化度寺作）

池上紅衣伴倚闌，棲鴉常帶夕陽還。 殷雲度雨疏桐落，明月生涼寶扇閑。 鄉夢窄，水天寬，小窗愁黛淡秋山。 吳鴻好為傳歸信，楊柳閶門屋數間。

夜遊宮（吳文英） 

人去西樓雁杳，敘別夢，揚州一覺。 雲淡星疏楚山曉，聽啼烏，立河橋，話未了。 雨外蛩聲早，細織就霜絲多少？ 說與蕭娘未知道，向長安，對秋燈，幾人老？

賀新郎（吳文英） 

（陪履齋先生滄浪看梅）

喬木生雲氣，訪中興、英雄陳跡，暗追前事。 戰艦東風慳借便，夢斷神州故里。 旋小築、吳宮閑地，華表月明歸夜鶴，嘆當時、花竹今如此，枝上露，濺清淚。 遨頭小簇行春隊，步蒼苔、尋幽別墅，問梅開未？ 重唱梅邊新度曲，催發寒梢凍蕊。 此心與東君同意，後不如今今非昔，兩無言相對滄浪水。 懷此恨，寄殘醉。

唐多令（吳文英） 

何處合成愁？ 離人心上秋，縱芭蕉、不雨也颼颼。 都道晚涼天氣好，有明月、怕登樓。 年事夢中休，花空煙水流，燕辭歸、客尚淹留。 垂柳不縈裙帶住，漫長是、繫行舟。

湘春夜月（黃孝邁） 

近清明，翠禽枝上消魂。 可惜一片清歌，都付與黃昏。 欲共柳花低訴，怕柳花輕薄，不解傷春。 念楚鄉旅宿，柔情別緒，誰與溫存？ 空樽夜泣，青山不語，殘月當門。 翠玉樓前，惟是有、一陂湘水，搖蕩湘雲。 天長夢短，問甚時、重見桃根？ 者次第、算人間沒箇並刀，翦斷心上愁痕。

大有（潘希白） 

（九日）

戲馬臺前，採花籬下，問歲華、還是重九。 恰歸來、南山翠色依舊。 簾櫳昨夜聽風雨，都不似登臨時候。 一片宋玉情懷，十分衛郎清瘦。 紅萸佩，空對酒。 砧杵動微寒，暗欺羅袖。 秋已無多，早是敗荷衰柳。 強整帽檐欹側，曾經向天涯搔首。 幾回憶、故國蓴鱸，霜前雁後。

青玉案（黃公紹） 

年年社日停針線，怎忍見、雙飛燕？ 今日江城春已半，一身猶在，亂山深處，寂寞溪橋畔。 春衫著破誰針線？ 點點行行淚痕滿。 落日解鞍芳草岸，花無人戴，酒無人勸，醉也無人管。

摸魚兒（朱嗣發） 

對西風、鬢搖煙碧，參差前事流水。 紫絲羅帶鴛鴦結，的的鏡盟釵誓。 渾不記、漫手織回文，幾度欲心碎。 安花著葉，奈雨覆雲翻，情寬分窄，石上玉簪脆。 朱樓外，愁壓空雲欲墜，月痕猶照無寐。 陰晴也只隨天意，枉了玉消香碎。 君且醉，君不見長門青草春風淚。 一時左計，悔不早荊釵，暮天修竹，頭白倚寒翠。

蘭陵王（劉辰翁） 

（丙子送春）

送春去，春去人間無路。 鞦韆外、芳草連天，誰遣風沙暗南浦。 依依甚意緒？ 漫憶海門飛絮。 亂鴉過、斗轉城荒，不見來時試燈處。 春去誰最苦？ 但箭雁沉邊，梁燕無主，杜鵑聲裏長門暮。 想玉樹凋土，淚盤如露。 咸陽送客屢回顧，斜日未能度。 春去尚來否？ 正江令恨別，庾信愁賦，蘇堤盡日風和雨。 嘆神遊故國，花記前度。 人生流落，顧孺子，共夜語。

寶鼎現（劉辰翁） 

紅妝春騎，踏月影竿旗穿市。 望不盡、樓臺歌舞，習習香塵蓮步底。 簫聲斷、約彩鸞歸去，未怕金吾呵醉。 甚輦路、喧闐且止，聽得念奴歌起。 父老猶記宣和事，抱銅仙、清淚如水。 還轉盼、沙河多麗。 滉漾明光連邸第，簾影凍、散紅光成綺。 月浸葡萄十里，看往來、神仙才子，肯把菱花撲碎。 腸斷竹馬兒童，空見說、三千樂指。 等多時春不歸來，到春時欲睡。 又說向燈前擁髻，暗滴鮫珠墜。 便當日親見《霓裳》，天上人間夢裏。

永遇樂（劉辰翁） 

（小序略）

璧月初晴，黛雲遠淡，春事誰主？ 禁苑嬌寒，湖堤倦暖，前度遽如許。 香塵暗陌，華燈明晝，長是懶攜手去。 誰知道斷煙禁夜，滿城似愁風雨。 宣和舊日，臨安南渡，芳景猶自如故。 緗帙離離，風鬟三五，能賦詞最苦。 江南無路，鄜州今夜，此苦又誰知否？ 空相對殘釭無寐，滿村社鼓。

摸魚兒（劉辰翁） 

（酒邊留同年徐雲屋）

怎知他、春歸何處？ 相逢且盡樽酒。 少年裊裊天涯恨，長結西湖煙柳。 休回首，但細雨斷橋，憔悴人歸後。 東風似舊，向前度桃花，劉郎能記，花復認郎否？ 君且住，草草留君翦韭，前宵正恁時候。 深杯欲共歌聲滑，翻濕春衫半袖。 空眉皺，看白髮樽前，已似人人有。 臨分把手，嘆一笑論文，清狂顧曲，此會幾時又？

高陽臺（周密） 

（送陳君衡被召）

照野旌旗，朝天車馬，平沙萬里天低。 寶帶金章，樽前茸帽風欺。 秦關汴水經行地，想登臨都付新詩。 縱英游、疊鼓清笳，駿馬名姬。 酒酣應對燕山雪，正冰河月凍，曉隴雲飛。 投老殘年，江南誰念方回？ 東風漸綠西湖岸，雁已還人未南歸。 最關情、折盡梅花，難寄相思。

瑤華（周密） 

朱鈿寶玦，天上飛瓊，比人間春別。 江南江北，曾未見、漫擬梨雲梅雪。 淮山春晚，問誰識、芳心高潔？ 消幾番、花落花開，老了玉關豪傑。 金壺翦送瓊枝，看一騎紅塵，香度瑤闕。 韶華正好，應自喜、初亂長安蜂蝶。 杜郎老矣，想舊事花須能說。 記少年一夢揚州，二十四橋明月。

玉京秋（周密） 

（長安獨客，又見西風，素月、丹楓，悽然其為秋也，因調夾鐘羽一解。）

煙水闊，高林弄殘照，晚蜩淒切。 碧砧度韻，銀床飄葉。 衣濕桐陰露冷，采涼花時賦秋雪。 嘆輕別，一襟幽事，砌蟲能說。 客思吟商還怯，怨歌長、瓊壺暗缺。 翠扇恩疏，紅衣香褪，翻成消歇。 玉骨西風，恨最恨、閑卻新涼時節。 楚簫咽，誰寄西樓淡月。

曲遊春（周密） 

（小序略）

禁苑東風外，揚暖絲情絮，春思如織。 燕約鶯期，惱芳情偏在，翠深紅隙。 漠漠香塵隔。 沸十里、亂絲叢笛。 看畫船盡入西泠，閑卻半湖春色。 柳陌，新煙凝碧，映簾底宮眉，堤上游勒。 輕暝籠寒，怕梨雲夢冷，杏香愁冪。 歌管酬寒食，奈蝶怨良宵岑寂。 正滿湖碎月搖花，怎生去得？

花犯（周密） 

（水仙花）

楚江湄，湘娥再見，無言灑清淚，淡然春意。 空獨倚東風，芳思誰寄？ 凌波路冷秋無際。 香雲隨步起，漫記得、漢宮仙掌，亭亭明月底。 冰絲寫怨更多情，騷人恨，枉賦芳蘭幽芷。 春思遠，誰嘆賞國香風味？ 相將共、歲寒伴侶，小窗靜、沉煙熏翠被。 幽夢覺、涓涓清露，一枝燈影裏。

瑞鶴仙（蔣捷） 

（鄉城見月）

紺煙迷雁跡，漸碎鼓零鐘，街喧初息。 風檠背寒壁，放冰蟾，飛到蛛絲簾隙。 瓊瑰暗泣，念鄉關、霜華似織。 漫將身化鶴歸來，忘卻舊游端的。 歡極蓬壺蕖浸，花院梨溶，醉連春夕。 柯雲罷弈，櫻桃在，夢難覓。 勸清光、乍可幽窗相照，休照紅樓夜笛。 怕人間換譜《伊》《涼》，素娥未識。

賀新郎（蔣捷） 

夢冷黃金屋，嘆秦箏斜鴻陣裏，素弦塵撲。 化作嬌鶯飛歸去，猶認紗窗舊綠。 正過雨、荊桃如菽。 此恨難平君知否？ 似瓊臺、湧起彈棋局。 消瘦影，嫌明燭。 鴛樓碎瀉東西玉，問芳蹤、何時再展？ 翠釵難卜。 待把宮眉橫雲樣，描上生綃畫幅。 怕不是新來妝束。 彩扇紅牙今都在，恨無人、解聽開元曲。 空掩袖，倚寒竹。

女冠子（蔣捷） 

（元夕）

蕙花香也，雪晴池館如畫。 春風飛到，寶釵樓上，一片笙簫，琉璃光射。 而今燈漫掛，不是暗塵明月，那時元夜。 況年來、心懶意怯，羞與蛾兒爭耍。 江城人悄初更打。 問繁華誰解，再向天公借？ 剔殘紅灺，但夢裏隱隱，鈿車羅帕。 吳箋銀粉砑。 待把舊家風景，寫成閑話。 笑綠鬟鄰女，倚窗猶唱，夕陽西下。

高陽臺（張炎） 

（西湖春感）

接葉巢鶯，平波卷絮，斷橋斜日歸船。 能幾番游？ 看花又是明年。 東風且伴薔薇住，到薔薇、春已堪憐。 更淒然，萬綠西泠，一抹荒煙。 當年燕子知何處？ 但苔深韋曲，草暗斜川。 見說新愁，如今也到鷗邊。 無心再續笙歌夢，掩重門、淺醉閑眠。 莫開簾，怕見飛花，怕聽啼鵑。

渡江雲（張炎） 

（久客山陰，王菊存問予近作，書以寄之。）

山空天入海，倚樓望極，風急暮潮初。 一簾鳩外雨，幾處閑田，隔水動春鋤。 新煙禁柳，想如今、綠到西湖。 猶記得、當年深隱，門掩兩三株。 愁余，荒洲古漵，斷梗疏萍，更漂流何處？ 空自覺圍羞帶減，影怯煙孤。 長疑即見桃花面，甚近來翻致無書。 書縱遠，如何夢也都無。

八聲甘州（張炎） 

（小序略）

記玉關、踏雪事清游，寒氣脆貂裘。 傍枯林古道，長河飲馬，此意悠悠。 短夢依然江表，老淚灑西州。 一字無題處，落葉都愁。 載取白雲歸去，問誰留楚佩，弄影中洲？ 折蘆花贈遠，零落一身秋。 向尋常、野橋流水，待招來、不是舊沙鷗。 空懷感，有斜陽處，卻怕登樓。

解連環（張炎） 

（孤雁）

楚江空晚，悵離群萬里，恍然驚散。 自顧影、欲下寒塘，正沙淨草枯，水平天遠。 寫不成書，只寄得相思一點。 料因循誤了，殘氈擁雪，故人心眼。 誰憐旅愁荏苒，漫長門夜悄，錦箏彈怨。 想伴侶、猶宿蘆花，也曾念春前，去程應轉。 暮雨相呼，怕驀地、玉關重見。 未羞他、雙燕歸來，畫簾半卷。

疏影（張炎） 

（詠荷葉）

碧圓自潔，向淺洲遠浦，亭亭清絕。 猶有遺簪，不展秋心，能卷幾多炎熱？ 鴛鴦密語同傾蓋，且莫與、浣紗人說。 恐怨歌忽斷花風，碎卻翠雲千疊。 回首當年漢舞，怕飛去漫皺，留仙裙摺。 戀戀青衫，猶染枯香，還嘆鬢絲飄雪。 盤心清露如鉛水，又一夜西風吹折。 喜淨看、匹練飛光，倒瀉半湖明月。

月下笛（張炎） 

（小序略）

萬里孤雲，清游漸遠，故人何處？ 寒窗夢裏，猶記經行舊時路。 連昌約略無多柳，第一是難聽夜雨。 漫驚回淒悄，相看燭影，擁衾無語。 張緒歸何暮？ 半零落依依，斷橋鷗鷺。 天涯倦旅，此時心事良苦。 只愁重灑西州淚，問杜曲人家在否？ 恐翠袖天寒，猶倚梅花那樹。

天香（王沂孫） 

（龍涎香）

孤嶠蟠煙，層濤蛻月，驪宮夜采鉛水。 汛遠槎風，夢深薇露，化作斷魂心字。 紅磁候火，還乍識、冰環玉指。 一縷縈簾翠影，依稀海天雲氣。 幾回殢嬌半醉，翦春燈、夜寒花碎。 更好故溪飛雪，小窗深閉。 荀令如今頓老，總忘卻樽前舊風味。 漫惜餘薰，空篝素被。

眉嫵（王沂孫） 

（新月）

漸新痕懸柳，淡彩穿花，依約破初暝。 便有團圓意，深深拜，相逢誰在香徑？ 畫眉未穩，料素娥、猶帶離恨。 最堪愛、一曲銀鉤小，寶奩掛秋冷。 千古盈虧休問，嘆慢磨玉斧，難補金鏡。 太液池猶在，淒涼處、何人重賦清景？ 故山夜永，試待他窺戶端正。 看雲外山河，還老桂花舊影。

齊天樂（王沂孫） 

（蟬）

一襟餘恨宮魂斷，年年翠陰庭樹。 乍咽涼柯，還移暗葉，重把離愁深訴。 西窗過雨。 怪瑤佩流空，玉箏調柱。 鏡暗妝殘，為誰嬌鬢尚如許？ 銅仙鉛淚似洗，嘆移盤去遠，難貯零露。 病翼驚秋，枯形閱世，消得斜陽幾度？ 餘音更苦，甚獨抱清商，頓成淒楚。 漫想薰風，柳絲千萬縷。

長亭怨慢（王沂孫） 

（重過中庵故園）

泛孤艇東皋過遍，尚記當日，綠陰門掩。 屐齒莓苔，酒痕羅袖事何限？ 欲尋前跡，空惆悵成秋苑。 自約賞花人，別後總、風流雲散。 水遠，怎知流水外，卻是亂山尤遠。 天涯夢短，想忘了綺疏雕檻。 望不盡苒苒斜陽，撫喬木年華將晚。 但數點紅英，猶識西園淒婉。

高陽臺（王沂孫） 

（和周草窗寄越中諸友韻）

殘雪庭陰，輕寒簾影，霏霏玉管春葭。 小帖金泥，不知春是誰家？ 相思一夜窗前夢，奈箇人、水隔天遮。 但淒然、滿樹幽香，滿地橫斜。 江南自是離愁苦，況游驄古道，歸雁平沙。 怎得銀箋，殷勤說與年華。 如今處處生芳草，縱憑高不見天涯。 更消他，幾度東風，幾度飛花。

法曲獻仙音（王沂孫） 

（聚景亭梅次草窗韻）

層綠峨峨，纖瓊皎皎，倒壓波痕清淺。 過眼年華，動人幽意，相逢幾番春換。 記喚酒尋芳處，盈盈褪妝晚。 已消黯，況淒涼近來離思，應忘卻明月，夜深歸輦。 荏苒一枝春，恨東風人似天遠。 縱有殘花，灑征衣、鉛淚都滿。 但殷勤折取，自遣一襟幽怨。

疏影（彭元遜） 

（尋梅不見）

江空不渡，恨蘼蕪杜若，零落無數。 遠道荒寒，婉娩流年，望望美人遲暮。 風煙雨雪陰晴晚，更何須春風千樹。 盡孤城、落木蕭蕭，日夜江聲流去。 日晏山深聞笛，恐他年流落，與子同賦。 事闊心違，交淡媒勞，蔓草沾衣多露。 汀洲窈窕余醒寐，遺佩環、浮沈澧浦。 有白鷗、淡月微波，寄語逍遙容與。

六丑（彭元遜） 

（楊花）

似東風老大，那復有當時風氣。 有情不收，江山身是寄，浩蕩何世？ 但憶臨官道，暫來不住，便出門千里。 痴心指望回風墜，扇底相逢，釵頭微綴。 他家萬條千縷，解遮亭障驛，不隔江水。 瓜洲曾檥，等行人歲歲，日下長秋，城烏夜起。 帳廬好在春睡，共飛歸湖上，草青無地。 愔愔雨、春心如膩，欲待化、豐樂樓前帳飲，青門都廢。 何人念、流落無幾，點點摶作雪綿松潤，為君裛淚。

紫萸香慢（姚雲文） 

近重陽、偏多風雨，絕憐此日暄明。 問秋香濃未，待攜客、出西城。 正自羈懷多感，怕荒臺高處，更不勝情。 向樽前又憶、漉酒插花人，只座上已無老兵。 淒清，淺醉還醒，愁不肯、與詩平。 記長楸走馬，雕弓射柳，前事休評。 紫萸一枝傳賜，夢誰到、漢家陵。 盡烏紗便隨風去，要天知道，華髮如此星星，歌罷涕零。

金明池（僧揮） 

天闊雲高，溪橫水遠，晚日寒生輕暈。 閑階靜、楊花漸少，朱門掩、鶯聲猶嫩。 悔匆匆、過卻清明，旋占得、餘芳已成幽恨。 卻幾日陰沈，連宵慵困，起來韶華都盡。 怨入雙眉閑鬥損，乍品得情懷，看承全近。 深深態、無非自許，厭厭意、終羞人問。 爭知道、夢裏蓬萊，待忘了餘香，時傳音信。 縱留得鶯花，東風不住，也則眼前愁悶。

鳳凰臺上憶吹簫（李清照） 

香冷金猊，被翻紅浪，起來慵自梳頭。 任寶奩塵滿，日上簾鉤。 生怕離懷別苦，多少事、欲說還休。 新來瘦，非干病酒，不是悲秋。 休休，者回去也，千萬遍《陽關》，也則難留。 念武陵人遠，煙鎖秦樓。 惟有樓前流水，應念我、終日凝眸。 凝眸處，從今又添，一段新愁。

醉花陰（李清照） 

薄霧濃雲愁永晝，瑞腦消金獸。 佳節又重陽，玉枕紗廚，半夜涼初透。 東籬把酒黃昏後，有暗香盈袖。 莫道不消魂？ 簾卷西風，人比黃花瘦。

聲聲慢（李清照） 

尋尋覓覓，冷冷清清，悽悽慘慘慼戚。 乍暖還寒時候，最難將息。 三杯兩盞淡酒，怎敵他、晚來風急？ 雁過也，正傷心，卻是舊時相識。 滿地黃花堆積。憔悴損，如今有誰堪摘？ 守着窗兒，獨自怎生得黑？ 梧桐更兼細雨，到黃昏、點點滴滴。 這次第，怎一個愁字了得！

念奴嬌（李清照） 

蕭條庭院，有斜風細雨，重門須閉。 寵柳嬌花寒食近，種種惱人天氣。 險韻詩成，扶頭酒醒，別是閑滋味。 征鴻過盡，萬千心事難寄。 樓上幾日春寒，簾垂四面，玉闌干慵倚。 被冷香消新夢覺，不許愁人不起。 清露晨流，新桐初引，多少遊春意。 日高煙斂，更看今日晴未。

永遇樂（李清照） 

落日熔金，暮雲合璧，人在何處？ 染柳煙濃，吹梅笛怨，春意知幾許？ 元宵佳節，融和天氣，次第豈無風雨。 來相召、香車寶馬，謝他酒朋詩侶。 中州盛日，閨門多暇，記得偏重三五。 鋪翠冠兒，撚金雪柳，簇帶爭濟楚。 如今憔悴，風鬟霜鬢，怕見夜間出去。 不如向簾兒底下，聽人笑語。